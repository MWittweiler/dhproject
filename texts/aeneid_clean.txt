<Verg. Aen. 1.1>	Arma virumque cano, Troiae qui primus ab oris / Italiam, fato profugus, Laviniaque venit / litora, multum ille et terris iactatus et alto / vi superum saevae memorem Iunonis ob iram; / multa quoque et bello passus, dum conderet urbem, / inferretque deos Latio, genus unde Latinum, / Albanique patres, atque altae moenia Romae.
<Verg. Aen. 1.7>	Musa, mihi causas memora, quo numine laeso, / quidve dolens, regina deum tot volvere casus / insignem pietate virum, tot adire labores / impulerit.
<Verg. Aen. 1.11>	Tantaene animis caelestibus irae?
<Verg. Aen. 1.11>	Urbs antiqua fuit, Tyrii tenuere coloni, / Karthago, Italiam contra Tiberinaque longe / ostia, dives opum studiisque asperrima belli; / quam Iuno fertur terris magis omnibus unam / posthabita coluisse Samo; hic illius arma, / hic currus fuit; hoc regnum dea gentibus esse, / si qua fata sinant, iam tum tenditque fovetque.
<Verg. Aen. 1.18>	Progeniem sed enim Troiano a sanguine duci / audierat, Tyrias olim quae verteret arces; / hinc populum late regem belloque superbum / venturum excidio Libyae: sic volvere Parcas.
<Verg. Aen. 1.22>	Id metuens, veterisque memor Saturnia belli, / prima quod ad Troiam pro caris gesserat Argis —  / necdum etiam causae irarum saevique dolores / exciderant animo: manet alta mente repostum / iudicium Paridis spretaeque iniuria formae, / et genus invisum, et rapti Ganymedis honores.
<Verg. Aen. 1.28>	His accensa super, iactatos aequore toto / Troas, reliquias Danaum atque immitis Achilli, / arcebat longe Latio, multosque per annos / errabant, acti fatis, maria omnia circum.
<Verg. Aen. 1.32>	Tantae molis erat Romanam condere gentem!
<Verg. Aen. 1.33>	Vix e conspectu Siculae telluris in altum / vela dabant laeti, et spumas salis aere ruebant, / cum Iuno, aeternum servans sub pectore volnus, / haec secum:
<Verg. Aen. 1.37>	'Mene incepto desistere victam, / nec posse Italia Teucrorum avertere regem?
<Verg. Aen. 1.38>	Quippe vetor fatis.
<Verg. Aen. 1.39>	Pallasne exurere classem / Argivum atque ipsos potuit submergere ponto, / unius ob noxam et furias Aiacis Oilei?
<Verg. Aen. 1.41>	Ipsa, Iovis rapidum iaculata e nubibus ignem, / disiecitque rates evertitque aequora ventis, / illum expirantem transfixo pectore flammas / turbine corripuit scopuloque infixit acuto.
<Verg. Aen. 1.45>	Ast ego, quae divom incedo regina, Iovisque / et soror et coniunx, una cum gente tot annos / bella gero!
<Verg. Aen. 1.48>	Et quisquam numen Iunonis adoret / praeterea, aut supplex aris imponet honorem?'
<Verg. Aen. 1.49>	Talia flammato secum dea corde volutans / nimborum in patriam, loca feta furentibus austris, / Aeoliam venit.
<Verg. Aen. 1.52>	Hic vasto rex Aeolus antro / luctantes ventos tempestatesque sonoras / imperio premit ac vinclis et carcere frenat.
<Verg. Aen. 1.54>	Illi indignantes magno cum murmure montis / circum claustra fremunt; celsa sedet Aeolus arce / sceptra tenens, mollitque animos et temperat iras.
<Verg. Aen. 1.57>	Ni faciat, maria ac terras caelumque profundum / quippe ferant rapidi secum verrantque per auras.
<Verg. Aen. 1.59>	Sed pater omnipotens speluncis abdidit atris, / hoc metuens, molemque et montis insuper altos / imposuit, regemque dedit, qui foedere certo / et premere et laxas sciret dare iussus habenas.
<Verg. Aen. 1.63>	Ad quem tum Iuno supplex his vocibus usa est: /
<Verg. Aen. 1.65>	'Aeole, namque tibi divom pater atque hominum rex / et mulcere dedit fluctus et tollere vento, / gens inimica mihi Tyrrhenum navigat aequor, / Ilium in Italiam portans victosque Penates: /
<Verg. Aen. 1.69>	incute vim ventis submersasque obrue puppes, / aut age diversos et disiice corpora ponto.
<Verg. Aen. 1.70>	Sunt mihi bis septem praestanti corpore nymphae, / quarum quae forma pulcherrima Deiopea, / conubio iungam stabili propriamque dicabo, / omnis ut tecum meritis pro talibus annos / exigat, et pulchra faciat te prole parentem.'
<Verg. Aen. 1.75>	Aeolus haec contra:
<Verg. Aen. 1.76>	'Tuus, O regina, quid optes / explorare labor; mihi iussa capessere fas est.
<Verg. Aen. 1.77>	Tu mihi, quodcumque hoc regni, tu sceptra Iovemque / concilias, tu das epulis accumbere divom, / nimborumque facis tempestatumque potentem.'
<Verg. Aen. 1.80>	Haec ubi dicta, cavum conversa cuspide montem / impulit in latus: ac venti, velut agmine facto, / qua data porta, ruunt et terras turbine perflant.
<Verg. Aen. 1.83>	Incubuere mari, totumque a sedibus imis / una Eurusque Notusque ruunt creberque procellis / Africus, et vastos volvunt ad litora fluctus.
<Verg. Aen. 1.86>	Insequitur clamorque virum stridorque rudentum.
<Verg. Aen. 1.87>	Eripiunt subito nubes caelumque diemque / Teucrorum ex oculis; ponto nox incubat atra.
<Verg. Aen. 1.89>	Intonuere poli, et crebris micat ignibus aether, / praesentemque viris intentant omnia mortem.
<Verg. Aen. 1.91>	Extemplo Aeneae solvuntur frigore membra: /
<Verg. Aen. 1.93>	ingemit, et duplicis tendens ad sidera palmas / talia voce refert:
<Verg. Aen. 1.94>	'O terque quaterque beati, / quis ante ora patrum Troiae sub moenibus altis / contigit oppetere!
<Verg. Aen. 1.96>	O Danaum fortissime gentis / Tydide!
<Verg. Aen. 1.97>	Mene Iliacis occumbere campis / non potuisse, tuaque animam hanc effundere dextra, / saevus ubi Aeacidae telo iacet Hector, ubi ingens / Sarpedon, ubi tot Simois correpta sub undis / scuta virum galeasque et fortia corpora volvit?'
<Verg. Aen. 1.101>	Talia iactanti stridens Aquilone procella / velum adversa ferit, fluctusque ad sidera tollit.
<Verg. Aen. 1.103>	Franguntur remi; tum prora avertit, et undis / dat latus; insequitur cumulo praeruptus aquae mons.
<Verg. Aen. 1.105>	Hi summo in fluctu pendent; his unda dehiscens / terram inter fluctus aperit; furit aestus harenis.
<Verg. Aen. 1.107>	Tris Notus abreptas in saxa latentia torquet —  / saxa vocant Itali mediis quae in fluctibus aras —  / dorsum immane mari summo; tris Eurus ab alto / in brevia et Syrtis urguet, miserabile visu, / inliditque vadis atque aggere cingit harenae.
<Verg. Aen. 1.112>	Unam, quae Lycios fidumque vehebat Oronten, / ipsius ante oculos ingens a vertice pontus / in puppim ferit: excutitur pronusque magister / volvitur in caput; ast illam ter fluctus ibidem / torquet agens circum, et rapidus vorat aequore vortex.
<Verg. Aen. 1.117>	Adparent rari nantes in gurgite vasto, / arma virum, tabulaeque, et Troia gaza per undas.
<Verg. Aen. 1.119>	Iam validam Ilionei navem, iam fortis Achati, / et qua vectus Abas, et qua grandaevus Aletes, / vicit hiems; laxis laterum compagibus omnes / accipiunt inimicum imbrem, rimisque fatiscunt.
<Verg. Aen. 1.123>	Interea magno misceri murmure pontum, / emissamque hiemem sensit Neptunus, et imis / stagna refusa vadis, graviter commotus; et alto / prospiciens, summa placidum caput extulit unda.
<Verg. Aen. 1.127>	Disiectam Aeneae, toto videt aequore classem, / fluctibus oppressos Troas caelique ruina, / nec latuere doli fratrem Iunonis et irae.
<Verg. Aen. 1.130>	Eurum ad se Zephyrumque vocat, dehinc talia fatur: /
<Verg. Aen. 1.132>	'Tantane vos generis tenuit fiducia vestri?
<Verg. Aen. 1.132>	Iam caelum terramque meo sine numine, venti, / miscere, et tantas audetis tollere moles?
<Verg. Aen. 1.134>	Quos ego — sed motos praestat componere fluctus.
<Verg. Aen. 1.135>	Post mihi non simili poena commissa luetis.
<Verg. Aen. 1.136>	Maturate fugam, regique haec dicite vestro: /
<Verg. Aen. 1.138>	non illi imperium pelagi saevumque tridentem, / sed mihi sorte datum.
<Verg. Aen. 1.139>	Tenet ille immania saxa, / vestras, Eure, domos; illa se iactet in aula / Aeolus, et clauso ventorum carcere regnet.'
<Verg. Aen. 1.141>	Sic ait, et dicto citius tumida aequora placat, / collectasque fugat nubes, solemque reducit.
<Verg. Aen. 1.143>	Cymothoe simul et Triton adnixus acuto / detrudunt navis scopulo; levat ipse tridenti; / et vastas aperit syrtis, et temperat aequor, / atque rotis summas levibus perlabitur undas.
<Verg. Aen. 1.147>	Ac veluti magno in populo cum saepe coorta est / seditio, saevitque animis ignobile volgus, / iamque faces et saxa volant — furor arma ministrat; / tum, pietate gravem ac meritis si forte virum quem / conspexere, silent, arrectisque auribus adstant; / ille regit dictis animos, et pectora mulcet, —  / sic cunctus pelagi cecidit fragor, aequora postquam / prospiciens genitor caeloque invectus aperto / flectit equos, curruque volans dat lora secundo.
<Verg. Aen. 1.156>	Defessi Aeneadae, quae proxima litora, cursu / contendunt petere, et Libyae vertuntur ad oras.
<Verg. Aen. 1.158>	Est in secessu longo locus: insula portum / efficit obiectu laterum, quibus omnis ab alto / frangitur inque sinus scindit sese unda reductos.
<Verg. Aen. 1.161>	Hinc atque hinc vastae rupes geminique minantur / in caelum scopuli, quorum sub vertice late / aequora tuta silent; tum silvis scaena coruscis / desuper horrentique atrum nemus imminet umbra.
<Verg. Aen. 1.165>	Fronte sub adversa scopulis pendentibus antrum, / intus aquae dulces vivoque sedilia saxo, / nympharum domus: hic fessas non vincula navis / ulla tenent, unco non alligat ancora morsu.
<Verg. Aen. 1.169>	Huc septem Aeneas collectis navibus omni / ex numero subit; ac magno telluris amore / egressi optata potiuntur Troes harena, / et sale tabentis artus in litore ponunt.
<Verg. Aen. 1.173>	Ac primum silici scintillam excudit Achates, / succepitque ignem foliis, atque arida circum / nutrimenta dedit, rapuitque in fomite flammam.
<Verg. Aen. 1.176>	Tum Cererem corruptam undis Cerealiaque arma / expediunt fessi rerum, frugesque receptas / et torrere parant flammis et frangere saxo.
<Verg. Aen. 1.179>	Aeneas scopulum interea conscendit, et omnem / prospectum late pelago petit, Anthea si quem / iactatum vento videat Phrygiasque biremis, / aut Capyn, aut celsis in puppibus arma Caici.
<Verg. Aen. 1.183>	Navem in conspectu nullam, tris litore cervos / prospicit errantis; hos tota armenta sequuntur / a tergo, et longum per vallis pascitur agmen.
<Verg. Aen. 1.186>	Constitit hic, arcumque manu celerisque sagittas / corripuit, fidus quae tela gerebat Achates; / ductoresque ipsos primum, capita alta ferentis / cornibus arboreis, sternit, tum volgus, et omnem / miscet agens telis nemora inter frondea turbam; / nec prius absistit, quam septem ingentia victor / corpora fundat humi, et numerum cum navibus aequet.
<Verg. Aen. 1.193>	Hinc portum petit, et socios partitur in omnes.
<Verg. Aen. 1.194>	Vina bonus quae deinde cadis onerarat Acestes / litore Trinacrio dederatque abeuntibus heros, / dividit, et dictis maerentia pectora mulcet: /
<Verg. Aen. 1.198>	'O socii — neque enim ignari sumus ante malorum —  / O passi graviora, dabit deus his quoque finem.
<Verg. Aen. 1.199>	Vos et Scyllaeam rabiem penitusque sonantis / accestis scopulos, vos et Cyclopea saxa / experti: revocate animos, maestumque timorem / mittite: forsan et haec olim meminisse iuvabit.
<Verg. Aen. 1.203>	Per varios casus, per tot discrimina rerum / tendimus in Latium; sedes ubi fata quietas / ostendunt; illic fas regna resurgere Troiae.
<Verg. Aen. 1.206>	Durate, et vosmet rebus servate secundis.'
<Verg. Aen. 1.207>	Talia voce refert, curisque ingentibus aeger / spem voltu simulat, premit altum corde dolorem.
<Verg. Aen. 1.209>	Illi se praedae accingunt, dapibusque futuris; / tergora deripiunt costis et viscera nudant; / pars in frusta secant veribusque trementia figunt; / litore aena locant alii, flammasque ministrant.
<Verg. Aen. 1.213>	Tum victu revocant vires, fusique per herbam / implentur veteris Bacchi pinguisque ferinae.
<Verg. Aen. 1.215>	Postquam exempta fames epulis mensaeque remotae, / amissos longo socios sermone requirunt, / spemque metumque inter dubii, seu vivere credant, / sive extrema pati nec iam exaudire vocatos.
<Verg. Aen. 1.219>	Praecipue pius Aeneas nunc acris Oronti, / nunc Amyci casum gemit et crudelia secum / fata Lyci, fortemque Gyan, fortemque Cloanthum.
<Verg. Aen. 1.222>	Et iam finis erat, cum Iuppiter aethere summo / despiciens mare velivolum terrasque iacentis / litoraque et latos populos, sic vertice caeli / constitit, et Libyae defixit lumina regnis.
<Verg. Aen. 1.226>	Atque illum talis iactantem pectore curas / tristior et lacrimis oculos suffusa nitentis / adloquitur Venus:
<Verg. Aen. 1.229>	'O qui res hominumque deumque / aeternis regis imperiis, et fulmine terres, / quid meus Aeneas in te committere tantum, / quid Troes potuere, quibus, tot funera passis, / cunctus ob Italiam terrarum clauditur orbis?
<Verg. Aen. 1.233>	Certe hinc Romanos olim, volventibus annis, / hinc fore ductores, revocato a sanguine Teucri, / qui mare, qui terras omni dicione tenerent, / pollicitus, quae te, genitor, sententia vertit?
<Verg. Aen. 1.237>	Hoc equidem occasum Troiae tristisque ruinas / solabar, fatis contraria fata rependens; / nunc eadem fortuna viros tot casibus actos / insequitur.
<Verg. Aen. 1.241>	Quem das finem, rex magne, laborum?
<Verg. Aen. 1.241>	Antenor potuit, mediis elapsus Achivis, / Illyricos penetrare sinus, atque intima tutus / regna Liburnorum, et fontem superare Timavi, / unde per ora novem vasto cum murmure montis / it mare proruptum et pelago premit arva sonanti.
<Verg. Aen. 1.246>	Hic tamen ille urbem Patavi sedesque locavit / Teucrorum, et genti nomen dedit, armaque fixit / Troia; nunc placida compostus pace quiescit: /
<Verg. Aen. 1.250>	nos, tua progenies, caeli quibus adnuis arcem, / navibus (infandum!)
<Verg. Aen. 1.251>	amissis, unius ob iram / prodimur atque Italis longe disiungimur oris.
<Verg. Aen. 1.252>	Hic pietatis honos?
<Verg. Aen. 1.253>	Sic nos in sceptra reponis?'
<Verg. Aen. 1.253>	Olli subridens hominum sator atque deorum, / voltu, quo caelum tempestatesque serenat, / oscula libavit natae, dehinc talia fatur: /
<Verg. Aen. 1.257>	'Parce metu, Cytherea: manent immota tuorum / fata tibi; cernes urbem et promissa Lavini / moenia, sublimemque feres ad sidera caeli / magnanimum Aenean; neque me sententia vertit.
<Verg. Aen. 1.260>	Hic tibi (fabor enim, quando haec te cura remordet, / longius et volvens fatorum arcana movebo) / bellum ingens geret Italia, populosque feroces / contundet, moresque viris et moenia ponet, / tertia dum Latio regnantem viderit aestas, / ternaque transierint Rutulis hiberna subactis.
<Verg. Aen. 1.266>	At puer Ascanius, cui nunc cognomen Iulo / additur, — Ilus erat, dum res stetit Ilia regno, —  / triginta magnos volvendis mensibus orbis / imperio explebit, regnumque ab sede Lavini / transferet, et longam multa vi muniet Albam.
<Verg. Aen. 1.271>	Hic iam ter centum totos regnabitur annos / gente sub Hectorea, donec regina sacerdos, / Marte gravis, geminam partu dabit Ilia prolem.
<Verg. Aen. 1.274>	Inde lupae fulvo nutricis tegmine laetus / Romulus excipiet gentem, et Mavortia condet / moenia, Romanosque suo de nomine dicet.
<Verg. Aen. 1.277>	His ego nec metas rerum nec tempora pono; / imperium sine fine dedi.
<Verg. Aen. 1.279>	Quin aspera Iuno, / quae mare nunc terrasque metu caelumque fatigat, / consilia in melius referet, mecumque fovebit / Romanos rerum dominos gentemque togatam: /
<Verg. Aen. 1.283>	sic placitum.
<Verg. Aen. 1.283>	Veniet lustris labentibus aetas, / cum domus Assaraci Phthiam clarasque Mycenas / servitio premet, ac victis dominabitur Argis.
<Verg. Aen. 1.285>	Nascetur pulchra Troianus origine Caesar, / imperium oceano, famam qui terminet astris, —  / Iulius, a magno demissum nomen Iulo.
<Verg. Aen. 1.288>	Hunc tu olim caelo, spoliis Orientis onustum, / accipies secura; vocabitur hic quoque votis.
<Verg. Aen. 1.290>	Aspera tum positis mitescent saecula bellis; / cana Fides, et Vesta, Remo cum fratre Quirinus, / iura dabunt; dirae ferro et compagibus artis / claudentur Belli portae; Furor impius intus, / saeva sedens super arma, et centum vinctus aenis / post tergum nodis, fremet horridus ore cruento.'
<Verg. Aen. 1.296>	Haec ait, et Maia genitum demittit ab alto, / ut terrae, utque novae pateant Karthaginis arces / hospitio Teucris, ne fati nescia Dido / finibus arceret: volat ille per aera magnum / remigio alarum, ac Libyae citus adstitit oris.
<Verg. Aen. 1.301>	Et iam iussa facit, ponuntque ferocia Poeni / corda volente deo; in primis regina quietum / accipit in Teucros animum mentemque benignam.
<Verg. Aen. 1.304>	At pius Aeneas, per noctem plurima volvens, / ut primum lux alma data est, exire locosque / explorare novos, quas vento accesserit oras, / qui teneant, nam inculta videt, hominesne feraene, / quaerere constituit, sociisque exacta referre / Classem in convexo nemorum sub rupe cavata / arboribus clausam circum atque horrentibus umbris / occulit; ipse uno graditur comitatus Achate, / bina manu lato crispans hastilia ferro.
<Verg. Aen. 1.313>	Cui mater media sese tulit obvia silva, / virginis os habitumque gerens, et virginis arma / Spartanae, vel qualis equos Threissa fatigat / Harpalyce, volucremque fuga praevertitur Hebrum.
<Verg. Aen. 1.317>	Namque umeris de more habilem suspenderat arcum / venatrix, dederatque comam diffundere ventis, / nuda genu, nodoque sinus collecta fluentis.
<Verg. Aen. 1.320>	Ac prior, 'Heus' inquit 'iuvenes, monstrate mearum / vidistis si quam hic errantem forte sororum, / succinctam pharetra et maculosae tegmine lyncis, / aut spumantis apri cursum clamore prementem.'
<Verg. Aen. 1.324>	Sic Venus; et Veneris contra sic filius orsus: /
<Verg. Aen. 1.326>	'Nulla tuarum audita mihi neque visa sororum —  / O quam te memorem, virgo?
<Verg. Aen. 1.327>	Namque haud tibi voltus / mortalis, nec vox hominem sonat: O, dea certe —  / an Phoebi soror?
<Verg. Aen. 1.329>	an nympharum sanguinis una? —  / sis felix, nostrumque leves, quaecumque, laborem, / et, quo sub caelo tandem, quibus orbis in oris / iactemur, doceas.
<Verg. Aen. 1.332>	Ignari hominumque locorumque / erramus, vento huc vastis et fluctibus acti: /
<Verg. Aen. 1.334>	multa tibi ante aras nostra cadet hostia dextra.'
<Verg. Aen. 1.334>	Tum Venus:
<Verg. Aen. 1.335>	'Haud equidem tali me dignor honore; / virginibus Tyriis mos est gestare pharetram, / purpureoque alte suras vincire cothurno.
<Verg. Aen. 1.337>	Punica regna vides, Tyrios et Agenoris urbem; / sed fines Libyci, genus intractabile bello.
<Verg. Aen. 1.339>	Imperium Dido Tyria regit urbe profecta, / germanum fugiens.
<Verg. Aen. 1.341>	Longa est iniuria, longae / ambages; sed summa sequar fastigia rerum.
<Verg. Aen. 1.342>	'Huic coniunx Sychaeus erat, ditissimus agri / Phoenicum, et magno miserae dilectus amore, / cui pater intactam dederat, primisque iugarat / ominibus.
<Verg. Aen. 1.346>	Sed regna Tyri germanus habebat / Pygmalion, scelere ante alios immanior omnes.
<Verg. Aen. 1.347>	Quos inter medius venit furor.
<Verg. Aen. 1.348>	Ille Sychaeum / impius ante aras, atque auri caecus amore, / clam ferro incautum superat, securus amorum / germanae; factumque diu celavit, et aegram, / multa malus simulans, vana spe lusit amantem.
<Verg. Aen. 1.352>	Ipsa sed in somnis inhumati venit imago / coniugis, ora modis attollens pallida miris, / crudeles aras traiectaque pectora ferro / nudavit, caecumque domus scelus omne retexit.
<Verg. Aen. 1.356>	Tum celerare fugam patriaque excedere suadet, / auxiliumque viae veteres tellure recludit / thesauros, ignotum argenti pondus et auri.
<Verg. Aen. 1.359>	His commota fugam Dido sociosque parabat: /
<Verg. Aen. 1.361>	conveniunt, quibus aut odium crudele tyranni / aut metus acer erat; navis, quae forte paratae, / corripiunt, onerantque auro: portantur avari / Pygmalionis opes pelago; dux femina facti.
<Verg. Aen. 1.364>	Devenere locos, ubi nunc ingentia cernis / moenia surgentemque novae Karthaginis arcem, / mercatique solum, facti de nomine Byrsam, / taurino quantum possent circumdare tergo.
<Verg. Aen. 1.368>	Sed vos qui tandem, quibus aut venistis ab oris, / quove tenetis iter?
<Verg. Aen. 1.370>	'Quaerenti talibus ille / suspirans, imoque trahens a pectore vocem: /
<Verg. Aen. 1.372>	'O dea, si prima repetens ab origine pergam, / et vacet annalis nostrorum audire laborum, / ante diem clauso componat Vesper Olympo.
<Verg. Aen. 1.374>	Nos Troia antiqua, si vestras forte per auris / Troiae nomen iit, diversa per aequora vectos / forte sua Libycis tempestas adpulit oris.
<Verg. Aen. 1.377>	Sum pius Aeneas, raptos qui ex hoste Penates / classe veho mecum, fama super aethera notus.
<Verg. Aen. 1.379>	Italiam quaero patriam et genus ab Iove summo.
<Verg. Aen. 1.380>	Bis denis Phrygium conscendi navibus aequor, / matre dea monstrante viam, data fata secutus; / vix septem convolsae undis Euroque supersunt.
<Verg. Aen. 1.383>	Ipse ignotus, egens, Libyae deserta peragro, / Europa atque Asia pulsus.'
<Verg. Aen. 1.385>	Nec plura querentem / passa Venus medio sic interfata dolore est: /
<Verg. Aen. 1.387>	'Quisquis es, haud, credo, invisus caelestibus auras / vitalis carpis, Tyriam qui adveneris urbem.
<Verg. Aen. 1.388>	Perge modo, atque hinc te reginae ad limina perfer, / Namque tibi reduces socios classemque relatam / nuntio, et in tutum versis aquilonibus actam, / ni frustra augurium vani docuere parentes.
<Verg. Aen. 1.392>	Aspice bis senos laetantis agmine cycnos, / aetheria quos lapsa plaga Iovis ales aperto / turbabat caelo; nunc terras ordine longo / aut capere, aut captas iam despectare videntur: /
<Verg. Aen. 1.397>	ut reduces illi ludunt stridentibus alis, / et coetu cinxere polum, cantusque dedere, / haud aliter puppesque tuae pubesque tuorum / aut portum tenet aut pleno subit ostia velo.
<Verg. Aen. 1.400>	Perge modo, et, qua te ducit via, dirige gressum.'
<Verg. Aen. 1.401>	Dixit, et avertens rosea cervice refulsit, / ambrosiaeque comae divinum vertice odorem / spiravere, pedes vestis defluxit ad imos, / et vera incessu patuit dea.
<Verg. Aen. 1.405>	Ille ubi matrem / adgnovit, tali fugientem est voce secutus: /
<Verg. Aen. 1.407>	'Quid natum totiens, crudelis tu quoque, falsis / ludis imaginibus?
<Verg. Aen. 1.408>	Cur dextrae iungere dextram / non datur, ac veras audire et reddere voces?'
<Verg. Aen. 1.409>	Talibus incusat, gressumque ad moenia tendit: /
<Verg. Aen. 1.411>	at Venus obscuro gradientes aere saepsit, / et multo nebulae circum dea fudit amictu, / cernere ne quis eos, neu quis contingere posset, / molirive moram, aut veniendi poscere causas.
<Verg. Aen. 1.414>	Ipsa Paphum sublimis abit, sedesque revisit / laeta suas, ubi templum illi, centumque Sabaeo / ture calent arae, sertisque recentibus halant.
<Verg. Aen. 1.417>	Corripuere viam interea, qua semita monstrat.
<Verg. Aen. 1.418>	Iamque ascendebant collem, qui plurimus urbi / imminet, adversasque adspectat desuper arces.
<Verg. Aen. 1.420>	Miratur molem Aeneas, magalia quondam, / miratur portas strepitumque et strata viarum.
<Verg. Aen. 1.422>	Instant ardentes Tyrii pars ducere muros, / molirique arcem et manibus subvolvere saxa, / pars optare locum tecto et concludere sulco.
<Verg. Aen. 1.425>	[Iura magistratusque legunt sanctumque senatum;] / hic portus alii effodiunt; hic alta theatris / fundamenta locant alii, immanisque columnas / rupibus excidunt, scaenis decora alta futuris.
<Verg. Aen. 1.429>	Qualis apes aestate nova per florea rura / exercet sub sole labor, cum gentis adultos / educunt fetus, aut cum liquentia mella / stipant et dulci distendunt nectare cellas, / aut onera accipiunt venientum, aut agmine facto / ignavom fucos pecus a praesepibus arcent: /
<Verg. Aen. 1.436>	fervet opus, redolentque thymo fragrantia mella.
<Verg. Aen. 1.436>	'O fortunati, quorum iam moenia surgunt!'
<Verg. Aen. 1.437>	Aeneas ait, et fastigia suspicit urbis.
<Verg. Aen. 1.438>	Infert se saeptus nebula, mirabile dictu, / per medios, miscetque viris, neque cernitur ulli.
<Verg. Aen. 1.440>	Lucus in urbe fuit media, laetissimus umbra, / quo primum iactati undis et turbine Poeni / effodere loco signum, quod regia Iuno / monstrarat, caput acris equi; sic nam fore bello / egregiam et facilem victu per saecula gentem.
<Verg. Aen. 1.445>	Hic templum Iunoni ingens Sidonia Dido / condebat, donis opulentum et numine divae, / aerea cui gradibus surgebant limina, nexaeque / aere trabes, foribus cardo stridebat aenis.
<Verg. Aen. 1.449>	Hoc primum in luco nova res oblata timorem / leniit, hic primum Aeneas sperare salutem / ausus, et adflictis melius confidere rebus.
<Verg. Aen. 1.452>	Namque sub ingenti lustrat dum singula templo, / reginam opperiens, dum, quae fortuna sit urbi, / artificumque manus inter se operumque laborem / miratur, videt Iliacas ex ordine pugnas, / bellaque iam fama totum volgata per orbem, / Atridas, Priamumque, et saevum ambobus Achillem.
<Verg. Aen. 1.458>	Constitit, et lacrimans, 'Quis iam locus' inquit 'Achate, / quae regio in terris nostri non plena laboris?
<Verg. Aen. 1.460>	En Priamus!
<Verg. Aen. 1.461>	Sunt hic etiam sua praemia laudi; / sunt lacrimae rerum et mentem mortalia tangunt.
<Verg. Aen. 1.462>	Solve metus; feret haec aliquam tibi fama salutem.'
<Verg. Aen. 1.463>	Sic ait, atque animum pictura pascit inani, / multa gemens, largoque umectat flumine voltum.
<Verg. Aen. 1.465>	Namque videbat, uti bellantes Pergama circum / hac fugerent Graii, premeret Troiana iuventus, / hac Phryges, instaret curru cristatus Achilles.
<Verg. Aen. 1.468>	Nec procul hinc Rhesi niveis tentoria velis / adgnoscit lacrimans, primo quae prodita somno / Tydides multa vastabat caede cruentus, / ardentisque avertit equos in castra, prius quam / pabula gustassent Troiae Xanthumque bibissent.
<Verg. Aen. 1.473>	Parte alia fugiens amissis Troilus armis, / infelix puer atque impar congressus Achilli, / fertur equis, curruque haeret resupinus inani, / lora tenens tamen; huic cervixque comaeque trahuntur / per terram, et versa pulvis inscribitur hasta.
<Verg. Aen. 1.478>	Interea ad templum non aequae Palladis ibant / crinibus Iliades passis peplumque ferebant, / suppliciter tristes et tunsae pectora palmis; / diva solo fixos oculos aversa tenebat.
<Verg. Aen. 1.482>	Ter circum Iliacos raptaverat Hectora muros, / exanimumque auro corpus vendebat Achilles.
<Verg. Aen. 1.484>	Tum vero ingentem gemitum dat pectore ab imo, / ut spolia, ut currus, utque ipsum corpus amici, / tendentemque manus Priamum conspexit inermis.
<Verg. Aen. 1.487>	Se quoque principibus permixtum adgnovit Achivis, / Eoasque acies et nigri Memnonis arma.
<Verg. Aen. 1.489>	Ducit Amazonidum lunatis agmina peltis / Penthesilea furens, mediisque in milibus ardet, / aurea subnectens exsertae cingula mammae, / bellatrix, audetque viris concurrere virgo.
<Verg. Aen. 1.493>	Haec dum Dardanio Aeneae miranda videntur, / dum stupet, obtutuque haeret defixus in uno, / regina ad templum, forma pulcherrima Dido, / incessit magna iuvenum stipante caterva.
<Verg. Aen. 1.497>	Qualis in Eurotae ripis aut per iuga Cynthi / exercet Diana choros, quam mille secutae / hinc atque hinc glomerantur oreades; illa pharetram / fert umero, gradiensque deas supereminet omnis: /
<Verg. Aen. 1.502>	Latonae tacitum pertemptant gaudia pectus: /
<Verg. Aen. 1.503>	talis erat Dido, talem se laeta ferebat / per medios, instans operi regnisque futuris.
<Verg. Aen. 1.504>	Tum foribus divae, media testudine templi, / saepta armis, solioque alte subnixa resedit.
<Verg. Aen. 1.506>	Iura dabat legesque viris, operumque laborem / partibus aequabat iustis, aut sorte trahebat: /
<Verg. Aen. 1.509>	cum subito Aeneas concursu accedere magno / Anthea Sergestumque videt fortemque Cloanthum, / Teucrorumque alios, ater quos aequore turbo / dispulerat penitusque alias avexerat oras.
<Verg. Aen. 1.512>	Obstipuit simul ipse simul perculsus Achates / laetitiaque metuque; avidi coniungere dextras / ardebant; sed res animos incognita turbat.
<Verg. Aen. 1.515>	Dissimulant, et nube cava speculantur amicti, / quae fortuna viris, classem quo litore linquant, / quid veniant; cunctis nam lecti navibus ibant, / orantes veniam, et templum clamore petebant.
<Verg. Aen. 1.519>	Postquam introgressi et coram data copia fandi, / maxumus Ilioneus placido sic pectore coepit: /
<Verg. Aen. 1.522>	'O Regina, novam cui condere Iuppiter urbem / iustitiaque dedit gentis frenare superbas, / Troes te miseri, ventis maria omnia vecti, / oramus, prohibe infandos a navibus ignis, / parce pio generi, et propius res aspice nostras.
<Verg. Aen. 1.526>	Non nos aut ferro Libycos populare Penatis / venimus, aut raptas ad litora vertere praedas; / non ea vis animo, nec tanta superbia victis.
<Verg. Aen. 1.529>	Est locus, Hesperiam Grai cognomine dicunt, / terra antiqua, potens armis atque ubere glaebae; / Oenotri coluere viri; nunc fama minores / Italiam dixisse ducis de nomine gentem.
<Verg. Aen. 1.533>	Hic cursus fuit: /
<Verg. Aen. 1.535>	cum subito adsurgens fluctu nimbosus Orion / in vada caeca tulit, penitusque procacibus austris / perque undas, superante salo, perque invia saxa / dispulit; huc pauci vestris adnavimus oris.
<Verg. Aen. 1.538>	Quod genus hoc hominum?
<Verg. Aen. 1.539>	Quaeve hunc tam barbara morem / permittit patria?
<Verg. Aen. 1.540>	Hospitio prohibemur harenae; / bella cient, primaque vetant consistere terra.
<Verg. Aen. 1.541>	Si genus humanum et mortalia temnitis arma / at sperate deos memores fandi atque nefandi.
<Verg. Aen. 1.543>	'Rex erat Aeneas nobis, quo iustior alter, / nec pietate fuit, nec bello maior et armis.
<Verg. Aen. 1.545>	Quem si fata virum servant, si vescitur aura / aetheria, neque adhuc crudelibus occubat umbris, / non metus; officio nec te certasse priorem / paeniteat.
<Verg. Aen. 1.549>	Sunt et Siculis regionibus urbes / arvaque, Troianoque a sanguine clarus Acestes.
<Verg. Aen. 1.550>	Quassatam ventis liceat subducere classem, / et silvis aptare trabes et stringere remos: /
<Verg. Aen. 1.553>	si datur Italiam, sociis et rege recepto, / tendere, ut Italiam laeti Latiumque petamus; / sin absumpta salus, et te, pater optume Teucrum, / pontus habet Lybiae, nec spes iam restat Iuli, / at freta Sicaniae saltem sedesque paratas, / unde huc advecti, regemque petamus Acesten.'
<Verg. Aen. 1.558>	Talibus Ilioneus; cuncti simul ore fremebant / Dardanidae.
<Verg. Aen. 1.560>	Tum breviter Dido, voltum demissa, profatur: /
<Verg. Aen. 1.562>	'Solvite corde metum, Teucri, secludite curas.
<Verg. Aen. 1.562>	Res dura et regni novitas me talia cogunt / moliri, et late finis custode tueri.
<Verg. Aen. 1.564>	Quis genus Aeneadum, quis Troiae nesciat urbem, / virtutesque virosque, aut tanti incendia belli?
<Verg. Aen. 1.566>	Non obtusa adeo gestamus pectora Poeni, / nec tam aversus equos Tyria Sol iungit ab urbe.
<Verg. Aen. 1.568>	Seu vos Hesperiam magnam Saturniaque arva, / sive Erycis finis regemque optatis Acesten, / auxilio tutos dimittam, opibusque iuvabo.
<Verg. Aen. 1.571>	Voltis et his mecum pariter considere regnis; / urbem quam statuo vestra est, subducite navis; / Tros Tyriusque mihi nullo discrimine agetur.
<Verg. Aen. 1.574>	Atque utinam rex ipse Noto compulsus eodem / adforet Aeneas!
<Verg. Aen. 1.576>	Equidem per litora certos / dimittam et Libyae lustrare extrema iubebo, / si quibus eiectus silvis aut urbibus errat.'
<Verg. Aen. 1.578>	His animum arrecti dictis et fortis Achates / et pater Aeneas iamdudum erumpere nubem / ardebant.
<Verg. Aen. 1.581>	Prior Aenean compellat Achates: /
<Verg. Aen. 1.582>	'Nate dea, quae nunc animo sententia surgit?
<Verg. Aen. 1.582>	omnia tuta vides, classem sociosque receptos.
<Verg. Aen. 1.583>	Unus abest, medio in fluctu quem vidimus ipsi / submersum; dictis respondent cetera matris.'
<Verg. Aen. 1.585>	Vix ea fatus erat, cum circumfusa repente / scindit se nubes et in aethera purgat apertum.
<Verg. Aen. 1.587>	Restitit Aeneas claraque in luce refulsit, / os umerosque deo similis; namque ipsa decoram / caesariem nato genetrix lumenque iuventae / purpureum et laetos oculis adflarat honores: /
<Verg. Aen. 1.592>	quale manus addunt ebori decus, aut ubi flavo / argentum Pariusve lapis circumdatur auro.
<Verg. Aen. 1.593>	Tum sic reginam adloquitur, cunctisque repente / improvisus ait:
<Verg. Aen. 1.595>	'Coram, quem quaeritis, adsum, / Troius Aeneas, Lybicis ereptus ab undis.
<Verg. Aen. 1.596>	O sola infandos Troiae miserata labores, / quae nos, reliquias Danaum, terraeque marisque / omnibus exhaustos iam casibus, omnium egenos, / urbe, domo, socias, grates persolvere dignas / non opis est nostrae, Dido, nec quicquid ubique est / gentis Dardaniae, magnum quae sparsa per orbem.
<Verg. Aen. 1.602>	Di tibi, si qua pios respectant numina, si quid / usquam iustitia est et mens sibi conscia recti, / praemia digna ferant.
<Verg. Aen. 1.605>	Quae te tam laeta tulerunt / saecula?
<Verg. Aen. 1.606>	Qui tanti talem genuere parentes?
<Verg. Aen. 1.606>	In freta dum fluvii current, dum montibus umbrae / lustrabunt convexa, polus dum sidera pascet, / semper honos nomenque tuum laudesque manebunt, / quae me cumque vocant terrae.'
<Verg. Aen. 1.610>	Sic fatus, amicum / Ilionea petit dextra, laevaque Serestum, / post alios, fortemque Gyan fortemque Cloanthum.
<Verg. Aen. 1.612>	Obstipuit primo aspectu Sidonia Dido, / casu deinde viri tanto, et sic ore locuta est: /
<Verg. Aen. 1.615>	'Quis te, nate dea, per tanta pericula casus / insequitur?
<Verg. Aen. 1.616>	Quae vis immanibus applicat oris?
<Verg. Aen. 1.616>	Tune ille Aeneas, quem Dardanio Anchisae / alma Venus Phrygii genuit Simoentis ad undam?
<Verg. Aen. 1.618>	Atque equidem Teucrum memini Sidona venire / finibus expulsum patriis, nova regna petentem / auxilio Beli; genitor tum Belus opimam / vastabat Cyprum, et victor dicione tenebat.
<Verg. Aen. 1.622>	Tempore iam ex illo casus mihi cognitus urbis / Troianae nomenque tuum regesque Pelasgi.
<Verg. Aen. 1.624>	Ipse hostis Teucros insigni laude ferebat, / seque ortum antiqua Teucrorum ab stirpe volebat.
<Verg. Aen. 1.626>	Quare agite, O tectis, iuvenes, succedite nostris.
<Verg. Aen. 1.627>	Me quoque per multos similis fortuna labores / iactatam hac demum voluit consistere terra.
<Verg. Aen. 1.629>	Non ignara mali, miseris succurrere disco.'
<Verg. Aen. 1.630>	Sic memorat; simul Aenean in regia ducit / tecta, simul divom templis indicit honorem.
<Verg. Aen. 1.632>	Nec minus interea sociis ad litora mittit / viginti tauros, magnorum horrentia centum / terga suum, pinguis centum cum matribus agnos, / munera laetitiamque dii.
<Verg. Aen. 1.636>	At domus interior regali splendida luxu / instruitur, mediisque parant convivia tectis: /
<Verg. Aen. 1.639>	arte laboratae vestes ostroque superbo, / ingens argentum mensis, caelataque in auro / fortia facta patrum, series longissima rerum / per tot ducta viros antiqua ab origine gentis.
<Verg. Aen. 1.642>	Aeneas (neque enim patrius consistere mentem / passus amor) rapidum ad navis praemittit Achaten, / Ascanio ferat haec, ipsumque ad moenia ducat; / omnis in Ascanio cari stat cura parentis.
<Verg. Aen. 1.646>	Munera praeterea, Iliacis erepta ruinis, / ferre iubet, pallam signis auroque rigentem, / et circumtextum croceo velamen acantho, / ornatus Argivae Helenae, quos illa Mycenis, / Pergama cum peteret inconcessosque hymenaeos, / extulerat, matris Ledae mirabile donum: /
<Verg. Aen. 1.653>	praeterea sceptrum, Ilione quod gesserat olim, / maxima natarum Priami, colloque monile / bacatum, et duplicem gemmis auroque coronam.
<Verg. Aen. 1.655>	Haec celerans ita ad naves tendebat Achates.
<Verg. Aen. 1.656>	At Cytherea novas artes, nova pectore versat / Consilia, ut faciem mutatus et ora Cupido / pro dulci Ascanio veniat, donisque furentem / incendat reginam, atque ossibus implicet ignem; / quippe domum timet ambiguam Tyriosque bilinguis; / urit atrox Iuno, et sub noctem cura recursat.
<Verg. Aen. 1.662>	Ergo his aligerum dictis adfatur Amorem: /
<Verg. Aen. 1.664>	'Nate, meae vires, mea magna potentia solus, / nate, patris summi qui tela Typhoia temnis, / ad te confugio et supplex tua numina posco.
<Verg. Aen. 1.666>	Frater ut Aeneas pelago tuus omnia circum / litora iactetur odiis Iunonis iniquae, / nota tibi, et nostro doluisti saepe dolore.
<Verg. Aen. 1.669>	Hunc Phoenissa tenet Dido blandisque moratur / vocibus; et vereor, quo se Iunonia vertant / hospitia; haud tanto cessabit cardine rerum.
<Verg. Aen. 1.672>	Quocirca capere ante dolis et cingere flamma / reginam meditor, ne quo se numine mutet, / sed magno Aeneae mecum teneatur amore.
<Verg. Aen. 1.675>	Qua facere id possis, nostram nunc accipe mentem.
<Verg. Aen. 1.676>	Regius accitu cari genitoris ad urbem / Sidoniam puer ire parat, mea maxima cura, / dona ferens, pelago et flammis restantia Troiae: /
<Verg. Aen. 1.680>	hunc ego sopitum somno super alta Cythera / aut super Idalium sacrata sede recondam, / ne qua scire dolos mediusve occurrere possit.
<Verg. Aen. 1.682>	Tu faciem illius noctem non amplius unam / falle dolo, et notos pueri puer indue voltus, / ut, cum te gremio accipiet laetissima Dido / regalis inter mensas laticemque Lyaeum, / cum dabit amplexus atque oscula dulcia figet, / occultum inspires ignem fallasque veneno.'
<Verg. Aen. 1.688>	Paret Amor dictis carae genetricis, et alas / exuit, et gressu gaudens incedit Iuli.
<Verg. Aen. 1.690>	At Venus Ascanio placidam per membra quietem / inrigat, et fotum gremio dea tollit in altos / Idaliae lucos, ubi mollis amaracus illum / floribus et dulci adspirans complectitur umbra.
<Verg. Aen. 1.694>	Iamque ibat dicto parens et dona Cupido / regia portabat Tyriis, duce laetus Achate.
<Verg. Aen. 1.696>	Cum venit, aulaeis iam se regina superbis / aurea composuit sponda mediamque locavit.
<Verg. Aen. 1.698>	Iam pater Aeneas et iam Troiana iuventus / conveniunt, stratoque super discumbitur ostro.
<Verg. Aen. 1.700>	Dant famuli manibus lymphas, Cereremque canistris / expediunt, tonsisque ferunt mantelia villis.
<Verg. Aen. 1.702>	Quinquaginta intus famulae, quibus ordine longam / cura penum struere, et flammis adolere Penatis; / centum aliae totidemque pares aetate ministri, / qui dapibus mensas onerent et pocula ponant.
<Verg. Aen. 1.706>	Nec non et Tyrii per limina laeta frequentes / convenere, toris iussi discumbere pictis.
<Verg. Aen. 1.708>	Mirantur dona Aeneae, mirantur Iulum / flagrantisque dei voltus simulataque verba, / [pallamque et pictum croceo velamen acantho.]
<Verg. Aen. 1.711>	Praecipue infelix, pesti devota futurae, / expleri mentem nequit ardescitque tuendo / Phoenissa, et pariter puero donisque movetur.
<Verg. Aen. 1.714>	Ille ubi complexu Aeneae colloque pependit / et magnum falsi implevit genitoris amorem, / reginam petit haec oculis, haec pectore toto / haeret et interdum gremio fovet, inscia Dido, / insidat quantus miserae deus; at memor ille / matris Acidaliae paulatim abolere Sychaeum / incipit, et vivo temptat praevertere amore / iam pridem resides animos desuetaque corda.
<Verg. Aen. 1.722>	Postquam prima quies epulis, mensaeque remotae, / crateras magnos statuunt et vina coronant.
<Verg. Aen. 1.724>	Fit strepitus tectis, vocemque per ampla volutant / atria; dependent lychni laquearibus aureis / incensi, et noctem flammis funalia vincunt.
<Verg. Aen. 1.727>	Hic regina gravem gemmis auroque poposcit / implevitque mero pateram, quam Belus et omnes / a Belo soliti; tum facta silentia tectis: /
<Verg. Aen. 1.731>	'Iuppiter, hospitibus nam te dare iura loquuntur, / hunc laetum Tyriisque diem Troiaque profectis / esse velis, nostrosque huius meminisse minores.
<Verg. Aen. 1.733>	Adsit laetitiae Bacchus dator, et bona Iuno; / et vos, O, coetum, Tyrii, celebrate faventes.'
<Verg. Aen. 1.735>	Dixit, et in mensam laticum libavit honorem, / primaque, libato, summo tenus attigit ore, / tum Bitiae dedit increpitans; ille impiger hausit / spumantem pateram, et pleno se proluit auro / post alii proceres.
<Verg. Aen. 1.740>	Cithara crinitus Iopas / personat aurata, docuit quem maximus Atlas.
<Verg. Aen. 1.741>	Hic canit errantem lunam solisque labores; / unde hominum genus et pecudes; unde imber et ignes; / Arcturum pluviasque Hyadas geminosque Triones; / quid tantum Oceano properent se tinguere soles / hiberni, vel quae tardis mora noctibus obstet.
<Verg. Aen. 1.746>	Ingeminant plausu Tyrii, Troesque sequuntur.
<Verg. Aen. 1.747>	Nec non et vario noctem sermone trahebat / infelix Dido, longumque bibebat amorem, / multa super Priamo rogitans, super Hectore multa; / nunc quibus Aurorae venisset filius armis, / nunc quales Diomedis equi, nunc quantus Achilles.
<Verg. Aen. 1.752>	'Immo age, et a prima dic, hospes, origine nobis / insidias,' inquit, 'Danaum, casusque tuorum, / erroresque tuos; nam te iam septima portat / omnibus errantem terris et fluctibus aestas.'
<Verg. Aen. 1.756>	Conticuere omnes, intentique ora tenebant.
<Verg. Aen. 2.1>	Inde toro pater Aeneas sic orsus ab alto: /
<Verg. Aen. 2.3>	Infandum, regina, iubes renovare dolorem, / Troianas ut opes et lamentabile regnum / eruerint Danai; quaeque ipse miserrima vidi, / et quorum pars magna fui.
<Verg. Aen. 2.6>	Quis talia fando / Myrmidonum Dolopumve aut duri miles Ulixi / temperet a lacrimis?
<Verg. Aen. 2.8>	Et iam nox umida caelo / praecipitat, suadentque cadentia sidera somnos.
<Verg. Aen. 2.9>	Sed si tantus amor casus cognoscere nostros / et breviter Troiae supremum audire laborem, / quamquam animus meminisse horret, luctuque refugit, / incipiam.F
<Verg. Aen. 2.13>	racti bello fatisque repulsi / ductores Danaum, tot iam labentibus annis, / instar montis equum divina Palladis arte / aedificant, sectaque intexunt abiete costas: /
<Verg. Aen. 2.17>	votum pro reditu simulant; ea fama vagatur.
<Verg. Aen. 2.17>	Huc delecta virum sortiti corpora furtim / includunt caeco lateri, penitusque cavernas / ingentis uterumque armato milite complent.
<Verg. Aen. 2.20>	Est in conspectu Tenedos, notissima fama / insula, dives opum, Priami dum regna manebant, / nunc tantum sinus et statio male fida carinis: /
<Verg. Aen. 2.24>	huc se provecti deserto in litore condunt.
<Verg. Aen. 2.24>	Nos abiisse rati et vento petiisse Mycenas: /
<Verg. Aen. 2.26>	ergo omnis longo solvit se Teucria luctu; / panduntur portae; iuvat ire et Dorica castra / desertosque videre locos litusque relictum.
<Verg. Aen. 2.28>	Hic Dolopum manus, hic saevus tendebat Achilles; / classibus hic locus; hic acie certare solebant.
<Verg. Aen. 2.30>	Pars stupet innuptae donum exitiale Minervae, / et molem mirantur equi; primusque Thymoetes / duci intra muros hortatur et arce locari, / sive dolo, seu iam Troiae sic fata ferebant.
<Verg. Aen. 2.34>	At Capys, et quorum melior sententia menti, / aut pelago Danaum insidias suspectaque dona / praecipitare iubent, subiectisque urere flammis, / aut terebrare cavas uteri et temptare latebras.
<Verg. Aen. 2.38>	Scinditur incertum studia in contraria volgus.
<Verg. Aen. 2.39>	Primus ibi ante omnis, magna comitante caterva, / Laocoön ardens summa decurrit ab arce, / et procul:
<Verg. Aen. 2.42>	'O miseri, quae tanta insania, cives?
<Verg. Aen. 2.42>	Creditis avectos hostis?
<Verg. Aen. 2.43>	Aut ulla putatis / dona carere dolis Danaum?
<Verg. Aen. 2.44>	Sic notus Ulixes?
<Verg. Aen. 2.44>	aut hoc inclusi ligno occultantur Achivi, / aut haec in nostros fabricata est machina muros / inspectura domos venturaque desuper urbi, / aut aliquis latet error; equo ne credite, Teucri.
<Verg. Aen. 2.48>	Quicquid id est, timeo Danaos et dona ferentis.'
<Verg. Aen. 2.49>	Sic fatus, validis ingentem viribus hastam / in latus inque feri curvam compagibus alvum / contorsit: stetit illa tremens, uteroque recusso / insonuere cavae gemitumque dedere cavernae.
<Verg. Aen. 2.53>	Et, si fata deum, si mens non laeva fuisset, / impulerat ferro Argolicas foedare latebras, / Troiaque, nunc stares, Priamique arx alta, maneres.
<Verg. Aen. 2.56>	Ecce, manus iuvenem interea post terga revinctum / pastores magno ad regem clamore trahebant / Dardanidae, qui se ignotum venientibus ultro, / hoc ipsum ut strueret Troiamque aperiret Achivis, / obtulerat, fidens animi atque in utrumque paratus, / seu versare dolos, seu certae occumbere morti.
<Verg. Aen. 2.62>	Undique visendi studio Troiana iuventus / circumfusa ruit, certantque inludere capto.
<Verg. Aen. 2.64>	Accipe nunc Danaum insidias, et crimine ab uno / disce omnes.
<Verg. Aen. 2.66>	Namque ut conspectu in medio turbatus, inermis / constitit atque oculis Phrygia agmina circumspexit: /
<Verg. Aen. 2.69>	'Heu, quae nunc tellus' inquit 'quae me aequora possunt / accipere?
<Verg. Aen. 2.70>	Aut quid iam misero mihi denique restat, / cui neque apud Danaos usquam locus, et super ipsi / Dardanidae infensi poenas cum sanguine poscunt?'
<Verg. Aen. 2.72>	Quo gemitu conversi animi, compressus et omnis / impetus.
<Verg. Aen. 2.74>	Hortamur fari; quo sanguine cretus, / quidve ferat, memoret, quae sit fiducia capto.
<Verg. Aen. 2.75>	[Ille haec, deposita tandem formidine, fatur:] / 'Cuncta equidem tibi, Rex, fuerit quodcumque, fatebor / vera, inquit; neque me Argolica de gente negabo: /
<Verg. Aen. 2.79>	hoc primum; nec, si miserum Fortuna Sinonem / finxit, vanum etiam mendacemque improba finget.
<Verg. Aen. 2.80>	Fando aliquod si forte tuas pervenit ad auris / Belidae nomen Palamedis et incluta fama / gloria, quem falsa sub proditione Pelasgi / insontem infando indicio, quia bella vetabat, / demisere neci, nunc cassum lumine lugent.
<Verg. Aen. 2.85>	Illi me comitem et consanguinitate propinquum / pauper in arma pater primis huc misit ab annis, / dum stabat regno incolumis regumque vigebat / consiliis, et nos aliquod nomenque decusque / gessimus.
<Verg. Aen. 2.90>	Invidia postquam pellacis Ulixi —  / haud ignota loquor — superis concessit ab oris, / adflictus vitam in tenebris luctuque trahebam, / et casum insontis mecum indignabar amici.
<Verg. Aen. 2.93>	Nec tacui demens, et me, fors si qua tulisset, / si patrios umquam remeassem victor ad Argos, / promisi ultorem, et verbis odia aspera movi.
<Verg. Aen. 2.96>	Hinc mihi prima mali labes, hinc semper Ulixes / criminibus terrere novis, hinc spargere voces / in volgum ambiguas, et quaerere conscius arma.
<Verg. Aen. 2.99>	Nec requievit enim, donec, Calchante ministro —  / sed quid ego haec autem nequiquam ingrata revolvo?
<Verg. Aen. 2.101>	Quidve moror, si omnis uno ordine habetis Achivos, / idque audire sat est?
<Verg. Aen. 2.103>	Iamdudum sumite poenas, / hoc Ithacus velit, et magno mercentur Atridae.'
<Verg. Aen. 2.104>	Tum vero ardemus scitari et quaerere causas, / ignari scelerum tantorum artisque Pelasgae.
<Verg. Aen. 2.106>	Prosequitur pavitans, et ficto pectore fatur: /
<Verg. Aen. 2.108>	'Saepe fugam Danai Troia cupiere relicta / moliri, et longo fessi discedere bello; / fecissentque utinam!
<Verg. Aen. 2.110>	Saepe illos aspera ponti / interclusit hiemps, et terruit Auster euntis.
<Verg. Aen. 2.111>	Praecipue, cum iam hic trabibus contextus acernis / staret equus, toto sonuerunt aethere nimbi.
<Verg. Aen. 2.113>	Suspensi Eurypylum scitantem oracula Phoebi / mittimus, isque adytis haec tristia dicta reportat: /
<Verg. Aen. 2.116>	'Sanguine placastis ventos et virgine caesa, / cum primum Iliacas, Danai, venistis ad oras; / sanguine quaerendi reditus, animaque litandum / Argolica.'
<Verg. Aen. 2.119>	Volgi quae vox ut venit ad auris, / obstipuere animi, gelidusque per ima cucurrit / ossa tremor, cui fata parent, quem poscat Apollo.
<Verg. Aen. 2.121>	'Hic Ithacus vatem magno Calchanta tumultu / protrahit in medios; quae sint ea numina divom, / flagitat; et mihi iam multi crudele canebant / artificis scelus, et taciti ventura videbant.
<Verg. Aen. 2.125>	Bis quinos silet ille dies, tectusque recusat / prodere voce sua quemquam aut opponere morti.
<Verg. Aen. 2.127>	Vix tandem, magnis Ithaci clamoribus actus, / composito rumpit vocem, et me destinat arae.
<Verg. Aen. 2.129>	Adsensere omnes, et, quae sibi quisque timebat, / unius in miseri exitium conversa tulere.
<Verg. Aen. 2.131>	Iamque dies infanda aderat; mihi sacra parari, / et salsae fruges, et circum tempora vittae: /
<Verg. Aen. 2.134>	eripui, fateor, leto me, et vincula rupi, / limosoque lacu per noctem obscurus in ulva / delitui, dum vela darent, si forte dedissent.
<Verg. Aen. 2.136>	Nec mihi iam patriam antiquam spes ulla videndi, / nec dulcis natos exoptatumque parentem; / quos illi fors et poenas ob nostra reposcent / effugia, et culpam hanc miserorum morte piabunt.
<Verg. Aen. 2.140>	Quod te per superos et conscia numina veri, / per si qua est quae restet adhuc mortalibus usquam / intemerata fides, oro, miserere laborum / tantorum, miserere animi non digna ferentis.'
<Verg. Aen. 2.144>	His lacrimis vitam damus, et miserescimus ultro.
<Verg. Aen. 2.145>	Ipse viro primus manicas atque arta levari / vincla iubet Priamus, dictisque ita fatur amicis: /
<Verg. Aen. 2.148>	'Quisquis es, amissos hinc iam obliviscere Graios; / noster eris, mihique haec edissere vera roganti: /
<Verg. Aen. 2.150>	Quo molem hanc immanis equi statuere?
<Verg. Aen. 2.150>	Quis auctor?
<Verg. Aen. 2.150>	Quidve petunt?
<Verg. Aen. 2.151>	Quae religio, aut quae machina belli?'
<Verg. Aen. 2.151>	Dixerat.
<Verg. Aen. 2.152>	Ille, dolis instructus et arte Pelasga, / sustulit exutas vinclis ad sidera palmas: /
<Verg. Aen. 2.154>	'Vos, aeterni ignes, et non violabile vestrum / testor numen' ait 'vos arae ensesque nefandi, / quos fugi, vittaeque deum, quas hostia gessi: /
<Verg. Aen. 2.157>	fas mihi Graiorum sacrata resolvere iura, / fas odisse viros, atque omnia ferre sub auras, / si qua tegunt; teneor patriae nec legibus ullis.
<Verg. Aen. 2.159>	Tu modo promissis maneas, servataque serves / Troia fidem, si vera feram, si magna rependam.
<Verg. Aen. 2.161>	'Omnis spes Danaum et coepti fiducia belli / Palladis auxiliis semper stetit.
<Verg. Aen. 2.163>	Impius ex quo / Tydides sed enim scelerumque inventor Ulixes, / fatale adgressi sacrato avellere templo / Palladium, caesis summae custodibus arcis, / corripuere sacram effigiem, manibusque cruentis / virgineas ausi divae contingere vittas; / ex illo fluere ac retro sublapsa referri / spes Danaum, fractae vires, aversa deae mens.
<Verg. Aen. 2.170>	Nec dubiis ea signa dedit Tritonia monstris.
<Verg. Aen. 2.171>	Vix positum castris simulacrum, arsere coruscae / luminibus flammae arrectis, salsusque per artus / sudor iit, terque ipsa solo — mirabile dictu —  / emicuit, parmamque ferens hastamque trementem.
<Verg. Aen. 2.175>	'Extemplo temptanda fuga canit aequora Calchas, / nec posse Argolicis exscindi Pergama telis, / omina ni repetant Argis, numenque reducant, / quod pelago et curvis secum avexere carinis.
<Verg. Aen. 2.179>	Et nunc, quod patrias vento petiere Mycenas, / arma deosque parant comites, pelagoque remenso / improvisi aderunt: ita digerit omina Calchas.
<Verg. Aen. 2.182>	Hanc pro Palladio moniti, pro numine laeso / effigiem statuere, nefas quae triste piaret.
<Verg. Aen. 2.184>	Hanc tamen immensam Calchas attollere molem / roboribus textis caeloque educere iussit, / ne recipi portis, aut duci in moenia possit, / neu populum antiqua sub religione tueri.
<Verg. Aen. 2.188>	Nam si vestra manus violasset dona Minervae, / tum magnum exitium (quod di prius omen in ipsum / convertant!)
<Verg. Aen. 2.191>	Priami imperio Phrygibusque futurum; / sin manibus vestris vestram ascendisset in urbem, / ultro Asiam magno Pelopea ad moenia bello / venturam, et nostros ea fata manere nepotes.'
<Verg. Aen. 2.194>	Talibus insidiis periurique arte Sinonis / credita res, captique dolis lacrimisque coactis, / quos neque Tydides, nec Larisaeus Achilles, / non anni domuere decem, non mille carinae.
<Verg. Aen. 2.198>	Hic aliud maius miseris multoque tremendum / obicitur magis, atque improvida pectora turbat.
<Verg. Aen. 2.200>	Laocoön, ductus Neptuno sorte sacerdos, / sollemnis taurum ingentem mactabat ad aras.
<Verg. Aen. 2.202>	Ecce autem gemini a Tenedo tranquilla per alta —  / horresco referens — immensis orbibus angues / incumbunt pelago, pariterque ad litora tendunt; / pectora quorum inter fluctus arrecta iubaeque / sanguineae superant undas; pars cetera pontum / pone legit, sinuatque immensa volumine terga.
<Verg. Aen. 2.208>	Fit sonitus spumante salo; iamque arva tenebant, / ardentisque oculos suffecti sanguine et igni, / sibila lambebant linguis vibrantibus ora.
<Verg. Aen. 2.211>	Diffugimus visu exsangues: illi agmine certo / Laocoönta petunt; et primum parva duorum / corpora natorum serpens amplexus uterque / implicat, et miseros morsu depascitur artus; / post ipsum auxilio subeuntem ac tela ferentem / corripiunt, spirisque ligant ingentibus; et iam / bis medium amplexi, bis collo squamea circum / terga dati, superant capite et cervicibus altis.
<Verg. Aen. 2.219>	Ille simul manibus tendit divellere nodos, / perfusus sanie vittas atroque veneno, / clamores simul horrendos ad sidera tollit: /
<Verg. Aen. 2.223>	quales mugitus, fugit cum saucius aram / taurus, et incertam excussit cervice securim.
<Verg. Aen. 2.224>	At gemini lapsu delubra ad summa dracones / effugiunt saevaeque petunt Tritonidis arcem, / sub pedibusque deae clipeique sub orbe teguntur.
<Verg. Aen. 2.227>	Tum vero tremefacta novus per pectora cunctis / insinuat pavor, et scelus expendisse merentem / Laocoönta ferunt, sacrum qui cuspide robur / laeserit, et tergo sceleratam intorserit hastam.
<Verg. Aen. 2.231>	Ducendum ad sedes simulacrum orandaque divae / numina conclamant.
<Verg. Aen. 2.233>	Dividimus muros et moenia pandimus urbis.
<Verg. Aen. 2.234>	Accingunt omnes operi, pedibusque rotarum / subiciunt lapsus, et stuppea vincula collo / intendunt: scandit fatalis machina muros, / feta armis.
<Verg. Aen. 2.238>	Pueri circum innuptaeque puellae / sacra canunt, funemque manu contingere gaudent.
<Verg. Aen. 2.239>	Illa subit, mediaeque minans inlabitur urbi.
<Verg. Aen. 2.240>	O patria, O divom domus Ilium, et incluta bello / moenia Dardanidum, quater ipso in limine portae / substitit, atque utero sonitum quater arma dedere: /
<Verg. Aen. 2.244>	instamus tamen inmemores caecique furore, / et monstrum infelix sacrata sistimus arce.
<Verg. Aen. 2.245>	Tunc etiam fatis aperit Cassandra futuris / ora, dei iussu non umquam credita Teucris.
<Verg. Aen. 2.247>	Nos delubra deum miseri, quibus ultimus esset / ille dies, festa velamus fronde per urbem.
<Verg. Aen. 2.249>	'Vertitur interea caelum et ruit oceano nox, / involvens umbra magna terramque polumque / Myrmidonumque dolos; fusi per moenia Teucri / conticuere, sopor fessos complectitur artus: /
<Verg. Aen. 2.254>	et iam Argiva phalanx instructis navibus ibat / a Tenedo tacitae per amica silentia lunae / litora nota petens, flammas cum regia puppis / extulerat, fatisque deum defensus iniquis / inclusos utero Danaos et pinea furtim / laxat claustra Sinon.
<Verg. Aen. 2.259>	Illos patefactus ad auras / reddit equus, laetique cavo se robore promunt / Thessandrus Sthenelusque duces, et dirus Ulixes, / demissum lapsi per funem, Acamasque, Thoasque, / Pelidesque Neoptolemus, primusque Machaon, / et Menelaus, et ipse doli fabricator Epeos.
<Verg. Aen. 2.264>	Invadunt urbem somno vinoque sepultam; / caeduntur vigiles, portisque patentibus omnis / accipiunt socios atque agmina conscia iungunt.
<Verg. Aen. 2.267>	Tempus erat, quo prima quies mortalibus aegris / incipit, et dono divom gratissima serpit.
<Verg. Aen. 2.269>	In somnis, ecce, ante oculos maestissimus Hector / visus adesse mihi, largosque effundere fletus, / raptatus bigis, ut quondam, aterque cruento / pulvere, perque pedes traiectus lora tumentis.
<Verg. Aen. 2.273>	Ei mihi, qualis erat, quantum mutatus ab illo / Hectore, qui redit exuvias indutus Achilli, / vel Danaum Phrygios iaculatus puppibus ignis, / squalentem barbam et concretos sanguine crinis / volneraque illa gerens, quae circum plurima muros / accepit patrios.
<Verg. Aen. 2.279>	Ultro flens ipse videbar / Compellare virum et maestas expromere voces: /
<Verg. Aen. 2.281>	'O lux Dardaniae, spes O fidissima Teucrum, / quae tantae tenuere morae?
<Verg. Aen. 2.282>	Quibus Hector ab oris / exspectate venis?
<Verg. Aen. 2.283>	Ut te post multa tuorum / funera, post varios hominumque urbisque labores / defessi aspicimus!
<Verg. Aen. 2.285>	Quae causa indigna serenos / foedavit voltus?
<Verg. Aen. 2.286>	Aut cur haec volnera cerno?'
<Verg. Aen. 2.286>	Ille nihil, nec me quaerentem vana moratur, / sed graviter gemitus imo de pectore ducens, / 'Heu fuge, nate dea, teque his, ait, eripe flammis.
<Verg. Aen. 2.289>	Hostis habet muros; ruit alto a culmine Troia.
<Verg. Aen. 2.290>	Sat patriae Priamoque datum: si Pergama dextra / defendi possent, etiam hac defensa fuissent.
<Verg. Aen. 2.292>	Sacra suosque tibi commendat Troia penatis: /
<Verg. Aen. 2.294>	hos cape fatorum comites, his moenia quaere / magna, pererrato statues quae denique ponto.'
<Verg. Aen. 2.295>	Sic ait, et manibus vittas Vestamque potentem / aeternumque adytis effert penetralibus ignem.
<Verg. Aen. 2.297>	Diverso interea miscentur moenia luctu, / et magis atque magis, quamquam secreta parentis / Anchisae domus arboribusque obtecta recessit, / clarescunt sonitus, armorumque ingruit horror.
<Verg. Aen. 2.301>	Excutior somno, et summi fastigia tecti / ascensu supero, atque arrectis auribus adsto: /
<Verg. Aen. 2.304>	in segetem veluti cum flamma furentibus austris / incidit, aut rapidus montano flumine torrens / sternit agros, sternit sata laeta boumque labores, / praecipitisque trahit silvas, stupet inscius alto / accipiens sonitum saxi de vertice pastor.
<Verg. Aen. 2.308>	Tum vero manifesta fides, Danaumque patescunt / insidiae.
<Verg. Aen. 2.310>	Iam Deiphobi dedit ampla ruinam / Volcano superante domus; iam proxumus ardet / Ucalegon; Sigea igni freta lata relucent.
<Verg. Aen. 2.312>	Exoritur clamorque virum clangorque tubarum.
<Verg. Aen. 2.313>	Arma amens capio; nec sat rationis in armis, / sed glomerare manum bello et concurrere in arcem / cum sociis ardent animi; furor iraque mentem / praecipitant, pulchrumque mori succurrit in armis.
<Verg. Aen. 2.317>	Ecce autem telis Panthus elapsus Achivom, / Panthus Othryades, arcis Phoebique sacerdos, / sacra manu victosque deos parvumque nepotem / ipse trahit, cursuque amens ad limina tendit.
<Verg. Aen. 2.321>	'Quo res summa, loco, Panthu?
<Verg. Aen. 2.322>	Quam prendimus arcem?'
<Verg. Aen. 2.322>	Vix ea fatus eram, gemitu cum talia reddit: /
<Verg. Aen. 2.324>	'Venit summa dies et ineluctabile tempus / Dardaniae: fuimus Troes, fuit Ilium et ingens / gloria Teucrorum; ferus omnia Iuppiter Argos / transtulit; incensa Danai dominantur in urbe.
<Verg. Aen. 2.327>	Arduus armatos mediis in moenibus adstans / fundit equus, victorque Sinon incendia miscet / insultans; portis alii bipatentibus adsunt, / milia quot magnis umquam venere Mycenis; / obsedere alii telis angusta viarum / oppositi; stat ferri acies mucrone corusco / stricta, parata neci; vix primi proelia temptant / portarum vigiles, et caeco Marte resistunt.'
<Verg. Aen. 2.335>	Talibus Othryadae dictis et numine divom / in flammas et in arma feror, quo tristis Erinys, / quo fremitus vocat et sublatus ad aethera clamor.
<Verg. Aen. 2.338>	Addunt se socios Rhipeus et maximus armis / Epytus oblati per lunam Hypanisque Dymasque, / et lateri adglomerant nostro, iuvenisque Coroebus, / Mygdonides: illis ad Troiam forte diebus / venerat, insano Cassandrae incensus amore, / et gener auxilium Priamo Phrygibusque ferebat, / infelix, qui non sponsae praecepta furentis / audierit.
<Verg. Aen. 2.346>	Quos ubi confertos audere in proelia vidi, / incipio super his:
<Verg. Aen. 2.348>	'Iuvenes, fortissima frustra / pectora, si vobis audentem extrema cupido / certa sequi, quae sit rebus fortuna videtis: /
<Verg. Aen. 2.351>	excessere omnes, adytis arisque relictis, / di, quibus imperium hoc steterat; succurritis urbi / incensae; moriamur et in media arma ruamus.
<Verg. Aen. 2.353>	Una salus victis, nullam sperare salutem.'
<Verg. Aen. 2.354>	Sic animis iuvenum furor additus: inde, lupi ceu / raptores atra in nebula, quos improba ventris / exegit caecos rabies, catulique relicti / faucibus exspectant siccis, per tela, per hostis / vadimus haud dubiam in mortem, mediaeque tenemus / urbis iter; nox atra cava circumvolat umbra.
<Verg. Aen. 2.360>	Quis cladem illius noctis, quis funera fando / explicet, aut possit lacrimis aequare labores?
<Verg. Aen. 2.362>	Urbs antiqua ruit, multos dominata per annos; / plurima perque vias sternuntur inertia passim / corpora, perque domos et religiosa deorum / limina.
<Verg. Aen. 2.366>	Nec soli poenas dant sanguine Teucri; / quondam etiam victis redit in praecordia virtus / victoresque cadunt Danai: crudelis ubique / luctus, ubique pavor, et plurima mortis imago.
<Verg. Aen. 2.369>	Primus se, Danaum magna comitante caterva, / Androgeos offert nobis, socia agmina credens / inscius, atque ultro verbis compellat amicis: /
<Verg. Aen. 2.373>	'Festinate, viri: nam quae tam sera moratur / segnities?
<Verg. Aen. 2.374>	Alii rapiunt incensa feruntque / Pergama; vos celsis nunc primum a navibus itis.'
<Verg. Aen. 2.375>	Dixit, et extemplo, neque enim responsa dabantur / fida satis, sensit medios delapsus in hostis.
<Verg. Aen. 2.377>	Obstipuit, retroque pedem cum voce repressit: /
<Verg. Aen. 2.379>	inprovisum aspris veluti qui sentibus anguem / pressit humi nitens, trepidusque repente refugit / attollentem iras et caerula colla tumentem; / haud secus Androgeos visu tremefactus abibat.
<Verg. Aen. 2.382>	Inruimus, densis et circumfundimur armis, / ignarosque loci passim et formidine captos / sternimus: adspirat primo fortuna labori.
<Verg. Aen. 2.385>	Atque hic successu exsultans animisque Coroebus, / 'O socii, qua prima' inquit 'fortuna salutis / monstrat iter, quoque ostendit se dextra, sequamur / mutemus clipeos, Danaumque insignia nobis / aptemus: dolus an virtus, quis in hoste requirat?
<Verg. Aen. 2.390>	Arma dabunt ipsi.'
<Verg. Aen. 2.391>	Sic fatus, deinde comantem / Androgei galeam clipeique insigne decorum / induitur, laterique Argivum accommodat ensem.
<Verg. Aen. 2.393>	Hoc Rhipeus, hoc ipse Dymas omnisque iuventus / laeta facit; spoliis se quisque recentibus armat.
<Verg. Aen. 2.395>	Vadimus immixti Danais haud numine nostro, / multaque per caecam congressi proelia noctem / conserimus, multos Danaum demittimus Orco.
<Verg. Aen. 2.398>	Diffugiunt alii ad navis, et litora cursu / fida petunt: pars ingentem formidine turpi / scandunt rursus equum et nota conduntur in alvo.
<Verg. Aen. 2.401>	Heu nihil invitis fas quemquam fidere divis!
<Verg. Aen. 2.402>	Ecce trahebatur passis Priameïa virgo / crinibus a templo Cassandra adytisque Minervae, / ad caelum tendens ardentia lumina frustra, —  / lumina, nam teneras arcebant vincula palmas.
<Verg. Aen. 2.406>	Non tulit hanc speciem furiata mente Coroebus, / et sese medium iniecit periturus in agmen.
<Verg. Aen. 2.408>	Consequimur cuncti et densis incurrimus armis.
<Verg. Aen. 2.409>	Hic primum ex alto delubri culmine telis / nostrorum obruimur, oriturque miserrima caedes / armorum facie et Graiarum errore iubarum.
<Verg. Aen. 2.412>	Tum Danai gemitu atque ereptae virginis ira / undique collecti invadunt, acerrimus Aiax, / et gemini Atridae, Dolopumque exercitus omnis; / adversi rupto ceu quondam turbine venti / confligunt, Zephyrusque Notusque et laetus Eois / Eurus equis; stridunt silvae, saevitque tridenti / spumeus atque imo Nereus ciet aequora fundo.
<Verg. Aen. 2.419>	Illi etiam, si quos obscura nocte per umbram / fudimus insidiis totaque agitavimus urbe, / apparent; primi clipeos mentitaque tela / adgnoscunt, atque ora sono discordia signant.
<Verg. Aen. 2.423>	Ilicet obruimur numero; primusque Coroebus / Penelei dextra divae armipotentis ad aram / procumbit; cadit et Rhipeus, iustissimus unus / qui fuit in Teucris et servantissimus aequi: /
<Verg. Aen. 2.428>	dis aliter visum; pereunt Hypanisque Dymasque / confixi a sociis; nec te tua plurima, Panthu, / labentem pietas nec Apollinis infula texit.
<Verg. Aen. 2.430>	Iliaci cineres et flamma extrema meorum, / testor, in occasu vestro nec tela nec ullas / vitavisse vices Danaum, et, si fata fuissent / ut caderem, meruisse manu.
<Verg. Aen. 2.434>	Divellimur inde, / Iphitus et Pelias mecum, quorum Iphitus aevo / iam gravior, Pelias et volnere tardus Ulixi; / protinus ad sedes Priami clamore vocati.
<Verg. Aen. 2.437>	Hic vero ingentem pugnam, ceu cetera nusquam / bella forent, nulli tota morerentur in urbe.
<Verg. Aen. 2.439>	Sic Martem indomitum, Danaosque ad tecta ruentis / cernimus, obsessumque acta testudine limen.
<Verg. Aen. 2.441>	Haerent parietibus scalae, postisque sub ipsos / nituntur gradibus, clipeosque ad tela sinistris / protecti obiciunt, prensant fastigia dextris.
<Verg. Aen. 2.444>	Dardanidae contra turris ac tota domorum / culmina convellunt; his se, quando ultima cernunt, / extrema iam in morte parant defendere telis; / auratasque trabes, veterum decora alta parentum, / devolvunt; alii strictis mucronibus imas / obsedere fores; has servant agmine denso.
<Verg. Aen. 2.450>	Instaurati animi, regis succurrere tectis, / auxilioque levare viros, vimque addere victis.
<Verg. Aen. 2.452>	Limen erat caecaeque fores et pervius usus / tectorum inter se Priami, postesque relicti / a tergo, infelix qua se, dum regna manebant, / saepius Andromache ferre incomitata solebat / ad soceros, et avo puerum Astyanacta trahebat.
<Verg. Aen. 2.457>	Evado ad summi fastigia culminis, unde / tela manu miseri iactabant inrita Teucri.
<Verg. Aen. 2.459>	Turrim in praecipiti stantem summisque sub astra / eductam tectis, unde omnis Troia videri / et Danaum solitae naves et Achaia castra, / adgressi ferro circum, qua summa labantis / iuncturas tabulata dabant, convellimus altis / sedibus, impulimusque; ea lapsa repente ruinam / cum sonitu trahit et Danaum super agmina late / incidit: ast alii subeunt, nec saxa, nec ullum / telorum interea cessat genus.
<Verg. Aen. 2.468>	Vestibulum ante ipsum primoque in limine Pyrrhus / exsultat, telis et luce coruscus aëna; / qualis ubi in lucem coluber mala gramina pastus / frigida sub terra tumidum quem bruma tegebat, / nunc, positis novus exuviis nitidusque iuventa, / lubrica convolvit sublato pectore terga / arduus ad solem, et linguis micat ore trisulcis.
<Verg. Aen. 2.475>	Una ingens Periphas et equorum agitator Achillis, / armiger Automedon, una omnis Scyria pubes / succedunt tecto, et flammas ad culmina iactant.
<Verg. Aen. 2.478>	Ipse inter primos correpta dura bipenni / limina perrumpit, postisque a cardine vellit / aeratos; iamque excisa trabe firma cavavit / robora, et ingentem lato dedit ore fenestram.
<Verg. Aen. 2.482>	Adparet domus intus, et atria longa patescunt; / adparent Priami et veterum penetralia regum, / armatosque vident stantis in limine primo.
<Verg. Aen. 2.485>	At domus interior gemitu miseroque tumultu / miscetur, penitusque cavae plangoribus aedes / femineis ululant; ferit aurea sidera clamor.
<Verg. Aen. 2.488>	Tum pavidae tectis matres ingentibus errant; / amplexaeque tenent postis atque oscula figunt.
<Verg. Aen. 2.490>	Instat vi patria Pyrrhus; nec claustra, neque ipsi / custodes sufferre valent; labat ariete crebro / ianua, et emoti procumbunt cardine postes.
<Verg. Aen. 2.493>	Fit via vi; rumpunt aditus, primosque trucidant / immissi Danai, et late loca milite complent.
<Verg. Aen. 2.495>	Non sic, aggeribus ruptis cum spumeus amnis / exiit, oppositasque evicit gurgite moles, / fertur in arva furens cumulo, camposque per omnis / cum stabulis armenta trahit.
<Verg. Aen. 2.499>	Vidi ipse furentem / caede Neoptolemum geminosque in limine Atridas; / vidi Hecubam centumque nurus, Priamumque per aras / sanguine foedantem, quos ipse sacraverat, ignis.
<Verg. Aen. 2.502>	Quinquaginta illi thalami, spes tanta nepotum, / barbarico postes auro spoliisque superbi, / procubuere; tenent Danai, qua deficit ignis.
<Verg. Aen. 2.505>	Forsitan et Priami fuerint quae fata requiras.
<Verg. Aen. 2.506>	Urbis uti captae casum convolsaque vidit / limina tectorum et medium in penetralibus hostem, / arma diu senior desueta trementibus aevo / circumdat nequiquam umeris, et inutile ferrum / cingitur, ac densos fertur moriturus in hostis.
<Verg. Aen. 2.511>	Aedibus in mediis nudoque sub aetheris axe / ingens ara fuit iuxtaque veterrima laurus, / incumbens arae atque umbra complexa Penatis.
<Verg. Aen. 2.514>	Hic Hecuba et natae nequiquam altaria circum, / praecipites atra ceu tempestate columbae, / condensae et divom amplexae simulacra sedebant.
<Verg. Aen. 2.517>	Ipsum autem sumptis Priamum iuvenalibus armis / ut vidit, 'Quae mens tam dira, miserrime coniunx, / impulit his cingi telis?
<Verg. Aen. 2.520>	Aut quo ruis?' inquit; / 'Non tali auxilio nec defensoribus istis / tempus eget, non, si ipse meus nunc adforet Hector.
<Verg. Aen. 2.522>	Huc tandem concede; haec ara tuebitur omnis, / aut moriere simul.'
<Verg. Aen. 2.524>	Sic ore effata recepit / ad sese et sacra longaevum in sede locavit.
<Verg. Aen. 2.525>	Ecce autem elapsus Pyrrhi de caede Polites, / unus natorum Priami, per tela, per hostis / porticibus longis fugit, et vacua atria lustrat / saucius: illum ardens infesto volnere Pyrrhus / insequitur, iam iamque manu tenet et premit hasta.
<Verg. Aen. 2.530>	Ut tandem ante oculos evasit et ora parentum, / concidit, ac multo vitam cum sanguine fudit.
<Verg. Aen. 2.532>	Hic Priamus, quamquam in media iam morte tenetur, / non tamen abstinuit, nec voci iraeque pepercit: /
<Verg. Aen. 2.535>	'At tibi pro scelere,' exclamat, 'pro talibus ausis, / di, si qua est caelo pietas, quae talia curet, / persolvant grates dignas et praemia reddant / debita, qui nati coram me cernere letum / fecisti et patrios foedasti funere voltus.
<Verg. Aen. 2.539>	At non ille, satum quo te mentiris, Achilles / talis in hoste fuit Priamo; sed iura fidemque / supplicis erubuit, corpusque exsangue sepulchro / reddidit Hectoreum, meque in mea regna remisit.'
<Verg. Aen. 2.543>	Sic fatus senior, telumque imbelle sine ictu / coniecit, rauco quod protinus aere repulsum / e summo clipei nequiquam umbone pependit.
<Verg. Aen. 2.546>	Cui Pyrrhus:
<Verg. Aen. 2.547>	'Referes ergo haec et nuntius ibis / Pelidae genitori; illi mea tristia facta / degeneremque Neoptolemum narrare memento.
<Verg. Aen. 2.549>	Nunc morere.'
<Verg. Aen. 2.550>	Hoc dicens altaria ad ipsa trementem / traxit et in multo lapsantem sanguine nati, / implicuitque comam laeva, dextraque coruscum / extulit, ac lateri capulo tenus abdidit ensem.
<Verg. Aen. 2.553>	Haec finis Priami fatorum; hic exitus illum / sorte tulit, Troiam incensam et prolapsa videntem / Pergama, tot quondam populis terrisque superbum / regnatorem Asiae.
<Verg. Aen. 2.557>	Iacet ingens litore truncus, / avolsumque umeris caput, et sine nomine corpus.
<Verg. Aen. 2.558>	At me tum primum saevus circumstetit horror / Obstipui; subiit cari genitoris imago, / ut regem aequaevum crudeli volnere vidi / vitam exhalantem; subiit deserta Creüsa, / et direpta domus, et parvi casus Iuli.
<Verg. Aen. 2.563>	Respicio, et quae sit me circum copia lustro.
<Verg. Aen. 2.564>	Deseruere omnes defessi, et corpora saltu / ad terram misere aut ignibus aegra dedere.
<Verg. Aen. 2.566>	[Iamque adeo super unus eram, cum limina Vestae / servantem et tacitam secreta in sede latentem / Tyndarida aspicio: dant clara incendia lucem / erranti passimque oculos per cuncta ferenti.
<Verg. Aen. 2.570>	Illa sibi infestos eversa ob Pergama Teucros / et poenas Danaum et deserti coniugis iras / praemetuens, Troiae et patriae communis Erinys, / abdiderat sese atque aris invisa sedebat.
<Verg. Aen. 2.574>	Exarsere ignes animo; subit ira cadentem / ulcisci patriam et sceleratas sumere poenas.
<Verg. Aen. 2.576>	'Scilicet haec Spartam incolumis patriasque Mycenas / aspiciet, partoque ibit regina triumpho, / coniugiumque, domumque, patres, natosque videbit, / Iliadum turba et Phrygiis comitata ministris?
<Verg. Aen. 2.580>	Occiderit ferro Priamus, Troia arserit igni?
<Verg. Aen. 2.581>	Dardanium totiens sudarit sanguine litus?
<Verg. Aen. 2.582>	Non ita: namque etsi nullum memorabile nomen / feminea in poena est, nec habet victoria laudem, / extinxisse nefas tamen et sumpsisse merentis / laudabor poenas, animumque explesse iuvabit / ultricis flammae, et cineres satiasse meorum.'
<Verg. Aen. 2.587>	Talia iactabam, et furiata mente ferebar:] / cum mihi se, non ante oculis tam clara, videndam / obtulit et pura per noctem in luce refulsit / alma parens, confessa deam, qualisque videri / caelicolis et quanta solet, dextraque prehensum / continuit, roseoque haec insuper addidit ore: /
<Verg. Aen. 2.594>	'Nate, quis indomitas tantus dolor excitat iras?
<Verg. Aen. 2.594>	Quid furis, aut quonam nostri tibi cura recessit?
<Verg. Aen. 2.595>	Non prius aspicies, ubi fessum aetate parentem / liqueris Anchisen; superet coniunxne Creüsa, / Ascaniusque puer?
<Verg. Aen. 2.598>	Quos omnes undique Graiae / circum errant acies, et, ni mea cura resistat, / iam flammae tulerint inimicus et hauserit ensis.
<Verg. Aen. 2.600>	Non tibi Tyndaridis facies invisa Lacaenae / culpatusve Paris: divom inclementia, divom, / has evertit opes sternitque a culmine Troiam.
<Verg. Aen. 2.603>	Aspice — namque omnem, quae nunc obducta tuenti / mortalis hebetat visus tibi et umida circum / caligat, nubem eripiam; tu ne qua parentis / iussa time, neu praeceptis parere recusa: —  / hic, ubi disiectas moles avolsaque saxis / saxa vides mixtoque undantem pulvere fumum.
<Verg. Aen. 2.609>	Neptunus muros magnoque emota tridenti / fundamenta quatit, totamque a sedibus urbem / eruit; hic Iuno Scaeas saevissima portas / prima tenet, sociumque furens a navibus agmen / ferro accincta vocat.
<Verg. Aen. 2.614>	Iam summas arces Tritonia, respice, Pallas / insedit, nimbo effulgens et Gorgone saeva.
<Verg. Aen. 2.616>	Ipse pater Danais animos viresque secundas / sufficit, ipse deos in Dardana suscitat arma.
<Verg. Aen. 2.618>	Eripe, nate, fugam, finemque impone labori.
<Verg. Aen. 2.619>	Nusquam abero, et tutum patrio te limine sistam.'
<Verg. Aen. 2.620>	Dixerat, et spissis noctis se condidit umbris.
<Verg. Aen. 2.621>	Adparent dirae facies inimicaque Troiae / numina magna deum.
<Verg. Aen. 2.623>	Tum vero omne mihi visum considere in ignis / Ilium et ex imo verti Neptunia Troia; / ac veluti summis antiquam in montibus ornum / cum ferro accisam crebrisque bipennibus instant / eruere agricolae certatim, — illa usque minatur / et tremefacta comam concusso vertice nutat, / volneribus donec paulatim evicta, supremum / congemuit, traxitque iugis avolsa ruinam.
<Verg. Aen. 2.631>	Descendo, ac ducente deo flammam inter et hostis / expedior; dant tela locum, flammaeque recedunt.
<Verg. Aen. 2.633>	Atque ubi iam patriae perventum ad limina sedis / antiquasque domos, genitor, quem tollere in altos / optabam primum montis primumque petebam, / abnegat excisa vitam producere Troia / exsiliumque pati.
<Verg. Aen. 2.638>	'Vos O, quibus integer aevi / sanguis,' ait 'solidaeque suo stant robore vires, / vos agitate fugam: /
<Verg. Aen. 2.641>	me si caelicolae voluissent ducere vitam, / has mihi servassent sedes.
<Verg. Aen. 2.642>	Satis una superque / vidimus exscidia et captae superavimus urbi.
<Verg. Aen. 2.643>	Sic O, sic positum adfati discedite corpus.
<Verg. Aen. 2.644>	Ipse manu mortem inveniam; miserebitur hostis / exuviasque petet; facilis iactura sepulcri.
<Verg. Aen. 2.646>	Iam pridem invisus divis et inutilis annos / demoror, ex quo me divom pater atque hominum rex / fulminis adflavit ventis et contigit igni.'
<Verg. Aen. 2.649>	Talia perstabat memorans, fixusque manebat.
<Verg. Aen. 2.650>	Nos contra effusi lacrimis, coniunxque Creüsa / Ascaniusque omnisque domus, ne vertere secum / cuncta pater fatoque urguenti incumbere vellet.
<Verg. Aen. 2.653>	Abnegat, inceptoque et sedibus haeret in isdem.
<Verg. Aen. 2.654>	Rursus in arma feror, mortemque miserrimus opto: /
<Verg. Aen. 2.656>	nam quod consilium aut quae iam fortuna dabatur?
<Verg. Aen. 2.656>	'Mene efferre pedem, genitor, te posse relicto / sperasti, tantumque nefas patrio excidit ore?
<Verg. Aen. 2.658>	Si nihil ex tanta Superis placet urbe relinqui, / et sedet hoc animo, perituraeque addere Troiae / teque tuosque iuvat, patet isti ianua leto, / iamque aderit multo Priami de sanguine Pyrrhus, / natum ante ora patris, patrem qui obtruncat ad aras.
<Verg. Aen. 2.663>	Hoc erat, alma parens, quod me per tela, per ignis / eripis, ut mediis hostem in penetralibus, utque / Ascanium patremque meum iuxtaque Creüsam / alterum in alterius mactatos sanguine cernam?
<Verg. Aen. 2.667>	Arma, viri, ferte arma; vocat lux ultima victos.
<Verg. Aen. 2.668>	Reddite me Danais; sinite instaurata revisam / proelia: Numquam omnes hodie moriemur inulti.'
<Verg. Aen. 2.670>	Hinc ferro accingor rursus clipeoque sinistram / insertabam aptans, meque extra tecta ferebam.
<Verg. Aen. 2.672>	Ecce autem complexa pedes in limine coniunx / haerebat, parvumque patri tendebat Iulum: /
<Verg. Aen. 2.675>	'Si periturus abis, et nos rape in omnia tecum; / sin aliquam expertus sumptis spem ponis in armis, / hanc primum tutare domum.
<Verg. Aen. 2.677>	Cui parvus Iulus, / cui pater et coniunx quondam tua dicta relinquor?'
<Verg. Aen. 2.678>	Talia vociferans gemitu tectum omne replebat, / cum subitum dictuque oritur mirabile monstrum.
<Verg. Aen. 2.680>	Namque manus inter maestorumque ora parentum / ecce levis summo de vertice visus Iuli / fundere lumen apex, tactuque innoxia mollis / lambere flamma comas et circum tempora pasci.
<Verg. Aen. 2.684>	Nos pavidi trepidare metu, crinemque flagrantem / excutere et sanctos restinguere fontibus ignis.
<Verg. Aen. 2.686>	At pater Anchises oculos ad sidera laetus / extulit, et caelo palmas cum voce tetendit: /
<Verg. Aen. 2.689>	'Iuppiter omnipotens, precibus si flecteris ullis, / aspice nos; hoc tantum, et, si pietate meremur, / da deinde auxilium, pater, atque haec omina firma.'
<Verg. Aen. 2.691>	Vix ea fatus erat senior, subitoque fragore / intonuit laevum, et de caelo lapsa per umbras / stella facem ducens multa cum luce cucurrit.
<Verg. Aen. 2.694>	Illam, summa super labentem culmina tecti, / cernimus Idaea claram se condere silva / signantemque vias; tum longo limite sulcus / dat lucem, et late circum loca sulphure fumant.
<Verg. Aen. 2.698>	Hic vero victus genitor se tollit ad auras, / adfaturque deos et sanctum sidus adorat.
<Verg. Aen. 2.700>	'Iam iam nulla mora est; sequor et qua ducitis adsum.
<Verg. Aen. 2.701>	Di patrii, servate domum, servate nepotem.
<Verg. Aen. 2.702>	Vestrum hoc augurium, vestroque in numine Troia est.
<Verg. Aen. 2.703>	Cedo equidem, nec, nate, tibi comes ire recuso.'
<Verg. Aen. 2.704>	Dixerat ille; et iam per moenia clarior ignis / auditur, propiusque aestus incendia volvunt.
<Verg. Aen. 2.706>	'Ergo age, care pater, cervici imponere nostrae; / ipse subibo umeris, nec me labor iste gravabit: /
<Verg. Aen. 2.709>	quo res cumque cadent, unum et commune periclum, / una salus ambobus erit.
<Verg. Aen. 2.710>	Mihi parvus Iulus / sit comes, et longe servet vestigia coniunx: /
<Verg. Aen. 2.712>	vos, famuli, quae dicam, animis advertite vestris.
<Verg. Aen. 2.712>	Est urbe egressis tumulus templumque vetustum / desertae Cereris, iuxtaque antiqua cupressus / religione patrum multos servata per annos.
<Verg. Aen. 2.715>	Hanc ex diverso sedem veniemus in unam.
<Verg. Aen. 2.716>	Tu, genitor, cape sacra manu patriosque Penatis; / me, bello e tanto digressum et caede recenti, / attrectare nefas, donec me flumine vivo / abluero.'
<Verg. Aen. 2.720>	Haec fatus, latos umeros subiectaque colla / veste super fulvique insternor pelle leonis, / succedoque oneri; dextrae se parvus Iulus / implicuit sequiturque patrem non passibus aequis; / pone subit coniunx: ferimur per opaca locorum; / et me, quem dudum non ulla iniecta movebant / tela neque adverso glomerati ex agmine Grai, / nunc omnes terrent aurae, sonus excitat omnis / suspensum et pariter comitique onerique timentem.
<Verg. Aen. 2.729>	Iamque propinquabam portis, omnemque videbar / evasisse viam, subito cum creber ad auris / visus adesse pedum sonitus, genitorque per umbram / prospiciens; 'Nate' exclamat, 'fuge nate, propinquant.
<Verg. Aen. 2.733>	Ardentis clipeos atque aera micantia cerno!' —  / Hic mihi nescio quod trepido male numen amicum / confusam eripuit mentem.
<Verg. Aen. 2.736>	Namque avia cursu / dum sequor, et nota excedo regione viarum, / heu, misero coniunx fatone erepta Creüsa / substitit, erravitne via, seu lassa resedit, / incertum; nec post oculis est reddita nostris.
<Verg. Aen. 2.740>	Nec prius amissam respexi animumque reflexi, / quam tumulum antiquae Cereris sedemque sacratam / venimus; hic demum collectis omnibus una / defuit, et comites natumque virumque fefellit.
<Verg. Aen. 2.744>	Quem non incusavi amens hominumque deorumque, / aut quid in eversa vidi crudelius urbe?
<Verg. Aen. 2.746>	Ascanium Anchisenque patrem Teucrosque Penatis / commendo sociis et curva valle recondo; / ipse urbem repeto et cingor fulgentibus armis.
<Verg. Aen. 2.749>	Stat casus renovare omnis, omnemque reverti / per Troiam, et rursus caput obiectare periclis.
<Verg. Aen. 2.751>	Principio muros obscuraque limina portae, / qua gressum extuleram, repeto, et vestigia retro / observata sequor per noctem et lumine lustro.
<Verg. Aen. 2.754>	Horror ubique animo, simul ipsa silentia terrent.
<Verg. Aen. 2.755>	Inde domum, si forte pedem, si forte tulisset, / me refero: inruerant Danai, et tectum omne tenebant.
<Verg. Aen. 2.757>	Ilicet ignis edax summa ad fastigia vento / volvitur; exsuperant flammae, furit aestus ad auras.
<Verg. Aen. 2.759>	Procedo et Priami sedes arcemque reviso.
<Verg. Aen. 2.760>	Et iam porticibus vacuis Iunonis asylo / custodes lecti Phoenix et dirus Ulixes / praedam adservabant.
<Verg. Aen. 2.763>	Huc undique Troia gaza / incensis erepta adytis, mensaeque deorum, / crateresque auro solidi, captivaque vestis / congeritur; pueri et pavidae longo ordine matres / stant circum.
<Verg. Aen. 2.767>	Ausus quin etiam voces iactare per umbram / implevi clamore vias, maestusque Creüsam / nequiquam ingeminans iterumque iterumque vocavi.
<Verg. Aen. 2.770>	Quaerenti et tectis urbis sine fine furenti / infelix simulacrum atque ipsius umbra Creüsae / visa mihi ante oculos et nota maior imago.
<Verg. Aen. 2.773>	Obstipui, steteruntque comae et vox faucibus haesit.
<Verg. Aen. 2.774>	[Tum sic adfari et curas his demere dictis:] / 'Quid tantum insano iuvat indulgere dolori, / O dulcis coniunx?
<Verg. Aen. 2.777>	Non haec sine numine divom / eveniunt; nec te hinc comitem asportare Creüsam / fas, aut ille sinit superi regnator Olympi.
<Verg. Aen. 2.779>	Longa tibi exsilia, et vastum maris aequor arandum, / et terram Hesperiam venies, ubi Lydius arva / inter opima virum leni fluit agmine Thybris: /
<Verg. Aen. 2.783>	illic res laetae regnumque et regia coniunx / parta tibi.
<Verg. Aen. 2.784>	Lacrimas dilectae pelle Creüsae.
<Verg. Aen. 2.784>	Non ego Myrmidonum sedes Dolopumve superbas / aspiciam, aut Graiis servitum matribus ibo, / Dardanis, et divae Veneris nurus.
<Verg. Aen. 2.787>	Sed me magna deum genetrix his detinet oris: /
<Verg. Aen. 2.789>	iamque vale, et nati serva communis amorem.'
<Verg. Aen. 2.789>	Haec ubi dicta dedit, lacrimantem et multa volentem / dicere deseruit, tenuisque recessit in auras.
<Verg. Aen. 2.791>	Ter conatus ibi collo dare bracchia circum: /
<Verg. Aen. 2.793>	ter frustra comprensa manus effugit imago, / par levibus ventis volucrique simillima somno.
<Verg. Aen. 2.794>	Sic demum socios consumpta nocte reviso.
<Verg. Aen. 2.795>	Atque hic ingentem comitum adfluxisse novorum / invenio admirans numerum, matresque virosque, / collectam exsilio pubem, miserabile volgus.
<Verg. Aen. 2.798>	Undique convenere, animis opibusque parati, / in quascumque velim pelago deducere terras.
<Verg. Aen. 2.800>	Iamque iugis summae surgebat Lucifer Idae / ducebatque diem, Danaique obsessa tenebant / limina portarum, nec spes opis ulla dabatur; / cessi, et sublato montes genitore petivi.
<Verg. Aen. 3.1>	Postquam res Asiae Priamique evertere gentem / immeritam visum Superis, ceciditque superbum / Ilium, et omnis humo fumat Neptunia Troia, / diversa exsilia et desertas quaerere terras / auguriis agimur divom, classemque sub ipsa / Antandro et Phrygiae molimur montibus Idae, / incerti, quo fata ferant, ubi sistere detur, / contrahimusque viros.
<Verg. Aen. 3.8>	Vix prima inceperat aestas, / et pater Anchises dare fatis vela iubebat; / litora cum patriae lacrimans portusque relinquo / et campos, ubi Troia fuit: feror exsul in altum / cum sociis natoque Penatibus et magnis dis.
<Verg. Aen. 3.12>	Terra procul vastis colitur Mavortia campis, / Thraces arant, acri quondam regnata Lycurgo, / hospitium antiquum Troiae sociique Penates, / dum Fortuna fuit.
<Verg. Aen. 3.16>	Feror huc, et litore curvo / moenia prima loco, fatis ingressus iniquis, / Aeneadasque meo nomen de nomine fingo.
<Verg. Aen. 3.18>	Sacra Dionaeae matri divisque ferebam / auspicibus coeptorum operum, superoque nitentem / caelicolum regi mactabam in litore taurum.
<Verg. Aen. 3.21>	Forte fuit iuxta tumulus, quo cornea summo / virgulta et densis hastilibus horrida myrtus.
<Verg. Aen. 3.23>	Accessi, viridemque ab humo convellere silvam / conatus, ramis tegerem ut frondentibus aras, / horrendum et dictu video mirabile monstrum.
<Verg. Aen. 3.26>	Nam, quae prima solo ruptis radicibus arbos / vellitur, huic atro liquuntur sanguine guttae, / et terram tabo maculant.
<Verg. Aen. 3.29>	Mihi frigidus horror / membra quatit, gelidusque coit formidine sanguis.
<Verg. Aen. 3.30>	Rursus et alterius lentum convellere vimen / insequor, et causas penitus temptare latentis: /
<Verg. Aen. 3.33>	ater et alterius sequitur de cortice sanguis.
<Verg. Aen. 3.33>	Multa movens animo nymphas venerabar agrestis / Gradivumque patrem, Geticis qui praesidet arvis, / rite secundarent visus omenque levarent.
<Verg. Aen. 3.36>	Tertia sed postquam maiore hastilia nisu / adgredior, genibusque adversae obluctor harenae —  / eloquar, an sileam? — gemitus lacrimabilis imo / auditur tumulo, et vox reddita fertur ad auris: /
<Verg. Aen. 3.41>	'Quid miserum, Aenea, laceras?
<Verg. Aen. 3.41>	Iam parce sepulto; / parce pias scelerare manus.
<Verg. Aen. 3.42>	Non me tibi Troia / externum tulit, aut cruor hic de stipite manat.
<Verg. Aen. 3.43>	Heu, fuge crudelis terras, fuge litus avarum: /
<Verg. Aen. 3.45>	nam Polydorus ego; hic confixum ferrea texit / telorum seges et iaculis increvit acutis.'
<Verg. Aen. 3.46>	Tum vero ancipiti mentem formidine pressus / obstipui, steteruntque comae et vox faucibus haesit.
<Verg. Aen. 3.48>	Hunc Polydorum auri quondam cum pondere magno / infelix Priamus furtim mandarat alendum / Threicio regi, cum iam diffideret armis / Dardaniae, cingique urbem obsidione videret.
<Verg. Aen. 3.52>	Ille, ut opes fractae Teucrum, et Fortuna recessit, / res Agamemnonias victriciaque arma secutus, / fas omne abrumpit; Polydorum obtruncat, et auro / vi potitur.
<Verg. Aen. 3.56>	Quid non mortalia pectora cogis, / auri sacra fames?
<Verg. Aen. 3.57>	Postquam pavor ossa reliquit, / delectos populi ad proceres primumque parentem / monstra deum refero, et quae sit sententia posco.
<Verg. Aen. 3.59>	Omnibus idem animus, scelerata excedere terra, / linqui pollutum hospitium, et dare classibus austros.
<Verg. Aen. 3.61>	Ergo instauramus Polydoro funus, et ingens / aggeritur tumulo tellus; stant Manibus arae, / caeruleis maestae vittis atraque cupresso, / et circum Iliades crinem de more solutae; / inferimus tepido spumantia cymbia lacte / sanguinis et sacri pateras, animamque sepulchro / condimus, et magna supremum voce ciemus.
<Verg. Aen. 3.68>	Inde, ubi prima fides pelago, placataque venti / dant maria et lenis crepitans vocat Auster in altum, / deducunt socii navis et litora complent: /
<Verg. Aen. 3.72>	provehimur portu, terraeque urbesque recedunt.
<Verg. Aen. 3.72>	Sacra mari colitur medio gratissima tellus / Nereidum matri et Neptuno Aegaeo, / quam pius arquitenens oras et litora circum / errantem Mycono e celsa Gyaroque revinxit, / immotamque coli dedit et contemnere ventos.
<Verg. Aen. 3.77>	Huc feror; haec fessos tuto placidissima portu / accipit: egressi veneramur Apollinis urbem.
<Verg. Aen. 3.79>	Rex Anius, rex idem hominum Phoebique sacerdos / vittis et sacra redimitus tempora lauro, / occurrit; veterem Anchisen adgnovit amicum.
<Verg. Aen. 3.82>	Iungimus hospitio dextras, et tecta subimus.
<Verg. Aen. 3.83>	Templa dei saxo venerabar structa vetusto: /
<Verg. Aen. 3.85>	'Da propriam, Thymbraee, domum; da moenia fessis / et genus et mansuram urbem; serva altera Troiae / Pergama, reliquias Danaum atque immitis Achilli.
<Verg. Aen. 3.87>	Quem sequimur?
<Verg. Aen. 3.88>	Quove ire iubes?
<Verg. Aen. 3.88>	Ubi ponere sedes?
<Verg. Aen. 3.88>	Da, pater, augurium, atque animis inlabere nostris.'
<Verg. Aen. 3.89>	Vix ea fatus eram: tremere omnia visa repente, / liminaque laurusque dei, totusque moveri / mons circum, et mugire adytis cortina reclusis.
<Verg. Aen. 3.92>	Submissi petimus terram, et vox fertur ad auris: /
<Verg. Aen. 3.94>	'Dardanidae duri, quae vos a stirpe parentum / prima tulit tellus, eadem vos ubere laeto / accipiet reduces.
<Verg. Aen. 3.96>	Antiquam exquirite matrem: /
<Verg. Aen. 3.97>	hic domus Aeneae cunctis dominabitur oris, / et nati natorum, et qui nascentur ab illis.'
<Verg. Aen. 3.98>	Haec Phoebus; mixtoque ingens exorta tumultu / laetitia, et cuncti quae sint ea moenia quaerunt, / quo Phoebus vocet errantis iubeatque reverti?
<Verg. Aen. 3.101>	Tum genitor, veterum volvens monumenta virorum, / 'Audite, O proceres' ait 'et spes discite vestras: /
<Verg. Aen. 3.104>	Creta Iovis magni medio iacet insula ponto; / mons Idaeus ubi, et gentis cunabula nostrae.
<Verg. Aen. 3.105>	Centum urbes habitant magnas, uberrima regna; / maximus unde pater, si rite audita recordor, / Teucrus Rhoeteas primum est advectus in oras, / optavitque locum regno.
<Verg. Aen. 3.109>	Nondum Ilium et arces / Pergameae steterant; habitabant vallibus imis.
<Verg. Aen. 3.110>	hinc mater cultrix Cybeli Corybantiaque aera / Idaeumque nemus; hinc fida silentia sacris, / et iuncti currum dominae subiere leones.
<Verg. Aen. 3.113>	Ergo agite, et, divom ducunt qua iussa, sequamur; / placemus ventos et Gnosia regna petamus.
<Verg. Aen. 3.115>	Nec longo distant cursu; modo Iuppiter adsit, / tertia lux classem Cretaeis sistet in oris.'
<Verg. Aen. 3.117>	Sic fatus, meritos aris mactavit honores, / taurum Neptuno, taurum tibi, pulcher Apollo / nigram Hiemi pecudem, Zephyris felicibus albam.
<Verg. Aen. 3.120>	Fama volat pulsum regnis cessisse paternis / Idomenea ducem, desertaque litora Cretae / hoste vacare domos, sedesque adstare relictas.
<Verg. Aen. 3.123>	Linquimus Ortygiae portus, pelagoque volamus, / bacchatamque iugis Naxon viridemque Donysam, / Olearon, niveamque Paron, sparsasque per aequor / Cycladas, et crebris legimus freta consita terris.
<Verg. Aen. 3.127>	Nauticus exoritur vario certamine clamor; / hortantur socii:
<Verg. Aen. 3.129>	'Cretam proavosque petamus!'
<Verg. Aen. 3.129>	Prosequitur surgens a puppi ventus euntis / et tandem antiquis Curetum adlabimur oris.
<Verg. Aen. 3.131>	Ergo avidus muros optatae molior urbis, / Pergameamque voco, et laetam cognomine gentem / hortor amare focos arcemque attollere tectis.
<Verg. Aen. 3.134>	Iamque fere sicco subductae litore puppes; / conubiis arvisque novis operata iuventus; / iura domosque dabam: subito cum tabida membris, / corrupto caeli tractu, miserandaque venit / arboribusque satisque lues et letifer annus.
<Verg. Aen. 3.139>	Linquebant dulcis animas, aut aegra trahebant / corpora; tum sterilis exurere Sirius agros; / arebant herbae, et victum seges aegra negabat.
<Verg. Aen. 3.142>	Rursus ad oraclum Ortygiae Phoebumque remenso / hortatur pater ire mari, veniamque precari: /
<Verg. Aen. 3.145>	quam fessis finem rebus ferat; unde laborum / temptare auxilium iubeat; quo vertere cursus.
<Verg. Aen. 3.146>	Nox erat, et terris animalia somnus habebat: /
<Verg. Aen. 3.148>	effigies sacrae divom Phrygiique Penates, / quos mecum a Troia mediisque ex ignibus urbis / extuleram, visi ante oculos adstare iacentis / in somnis, multo manifesti lumine, qua se / plena per insertas fundebat luna fenestras; / tum sic adfari et curas his demere dictis: /
<Verg. Aen. 3.154>	'Quod tibi delato Ortygiam dicturus Apollo est, / hic canit, et tua nos en ultro ad limina mittit.
<Verg. Aen. 3.155>	Nos te, Dardania incensa, tuaque arma secuti, / nos tumidum sub te permensi classibus aequor, / idem venturos tollemus in astra nepotes, / imperiumque urbi dabimus: tu moenia magnis / magna para, longumque fugae ne linque laborem.
<Verg. Aen. 3.160>	Mutandae sedes: non haec tibi litora suasit / Delius, aut Cretae iussit considere Apollo.
<Verg. Aen. 3.162>	Est locus, Hesperiam Grai cognomine dicunt, / terra antiqua, potens armis atque ubere glaebae; / Oenotri coluere viri; nunc fama minores / Italiam dixisse ducis de nomine gentem: /
<Verg. Aen. 3.167>	hae nobis propriae sedes; hinc Dardanus ortus, / Iasiusque pater, genus a quo principe nostrum.
<Verg. Aen. 3.168>	Surge age, et haec laetus longaevo dicta parenti / haud dubitanda refer: Corythum terrasque requirat / Ausonias; Dictaea negat tibi Iuppiter arva.'
<Verg. Aen. 3.171>	Talibus attonitus visis et voce deorum —  / nec sopor illud erat, sed coram adgnoscere voltus / velatasque comas praesentiaque ora videbar; / tum gelidus toto manabat corpore sudor / corripio e stratis corpus, tendoque supinas / ad caelum cum voce manus, et munera libo / intemerata focis.
<Verg. Aen. 3.178>	Perfecto laetus honore / Anchisen facio certum, remque ordine pando.
<Verg. Aen. 3.179>	Adgnovit prolem ambiguam geminosque parentes, / seque novo veterum deceptum errore locorum.
<Verg. Aen. 3.181>	Tum memorat:
<Verg. Aen. 3.182>	'Nate, Iliacis exercite fatis, / sola mihi talis casus Cassandra canebat.
<Verg. Aen. 3.183>	Nunc repeto haec generi portendere debita nostro, / et saepe Hesperiam, saepe Itala regna vocare.
<Verg. Aen. 3.185>	Sed quis ad Hesperiae venturos litora Teucros / crederet, aut quem tum vates Cassandra moveret?
<Verg. Aen. 3.187>	Cedamus Phoebo, et moniti meliora sequamur.'
<Verg. Aen. 3.188>	Sic ait, et cuncti dicto paremus ovantes.
<Verg. Aen. 3.189>	Hanc quoque deserimus sedem, paucisque relictis / vela damus, vastumque cava trabe currimus aequor.
<Verg. Aen. 3.191>	Postquam altum tenuere rates, nec iam amplius ullae / adparent terrae, caelum undique et undique pontus, / tum mihi caeruleus supra caput adstitit imber, / noctem hiememque ferens, et inhorruit unda tenebris.
<Verg. Aen. 3.195>	Continuo venti volvunt mare, magnaque surgunt / aequora; dispersi iactamur gurgite vasto; / involvere diem nimbi, et nox umida caelum / abstulit; ingeminant abruptis nubibus ignes.
<Verg. Aen. 3.199>	Excutimur cursu, et caecis erramus in undis.
<Verg. Aen. 3.200>	Ipse diem noctemque negat discernere caelo, / nec meminisse viae media Palinurus in unda.
<Verg. Aen. 3.202>	Tris adeo incertos caeca caligine soles / erramus pelago, totidem sine sidere noctes.
<Verg. Aen. 3.204>	Quarto terra die primum se attollere tandem / visa, aperire procul montis, ac volvere fumum.
<Verg. Aen. 3.206>	Vela cadunt, remis insurgimus; haud mora nautae / adnixi torquent spumas et caerula verrunt.
<Verg. Aen. 3.208>	Servatum ex undis Strophadum me litora primum / accipiunt; Strophades Graio stant nomine dictae, / insulae Ionio in magno, quas dira Celaeno / Harpyiaeque colunt aliae, Phineia postquam / clausa domus, mensasque metu liquere priores.
<Verg. Aen. 3.213>	Tristius haud illis monstrum, nec saevior ulla / pestis et ira deum Stygiis sese extulit undis.
<Verg. Aen. 3.215>	Virginei volucrum voltus, foedissima ventris / proluvies, uncaeque manus, et pallida semper / ora fame.
<Verg. Aen. 3.218>	Huc ubi delati portus intravimus, ecce / laeta boum passim campis armenta videmus, / caprigenumque pecus nullo custode per herbas.
<Verg. Aen. 3.221>	Inruimus ferro, et divos ipsumque vocamus / in partem praedamque Iovem; tum litore curvo / exstruimusque toros, dapibusque epulamur opimis.
<Verg. Aen. 3.224>	At subitae horrifico lapsu de montibus adsunt / Harpyiae, et magnis quatiunt clangoribus alas, / diripiuntque dapes, contactuque omnia foedant / immundo; tum vox taetrum dira inter odorem.
<Verg. Aen. 3.228>	Rursum in secessu longo sub rupe cavata, / arboribus clausi circum atque horrentibus umbris, / instruimus mensas arisque reponimus ignem: /
<Verg. Aen. 3.232>	rursum ex diverso caeli caecisque latebris / turba sonans praedam pedibus circumvolat uncis, / polluit ore dapes.
<Verg. Aen. 3.234>	Sociis tunc, arma capessant, / edico, et dira bellum cum gente gerendum.
<Verg. Aen. 3.235>	Haud secus ac iussi faciunt, tectosque per herbam / disponunt enses et scuta latentia condunt.
<Verg. Aen. 3.237>	Ergo ubi delapsae sonitum per curva dedere / litora, dat signum specula Misenus ab alta / aere cavo.
<Verg. Aen. 3.240>	Invadunt socii, et nova proelia temptant, / obscenas pelagi ferro foedare volucres: /
<Verg. Aen. 3.242>	sed neque vim plumis ullam nec volnera tergo / accipiunt, celerique fuga sub sidera lapsae / semesam praedam et vestigia foeda relinquunt.
<Verg. Aen. 3.244>	Una in praecelsa consedit rupe Celaeno, / infelix vates, rumpitque hanc pectore vocem: /
<Verg. Aen. 3.247>	'Bellum etiam pro caede boum stratisque iuvencis, / Laomedontiadae, bellumne inferre paratis, / et patrio Harpyias insontis pellere regno?
<Verg. Aen. 3.249>	Accipite ergo animis atque haec mea figite dicta, / quae Phoebo pater omnipotens, mihi Phoebus Apollo / praedixit, vobis Furiarum ego maxuma pando.
<Verg. Aen. 3.252>	Italiam cursu petitis, ventisque vocatis / ibitis Italiam, portusque intrare licebit; / sed non ante datam cingetis moenibus urbem, / quam vos dira fames nostraeque iniuria caedis / ambesas subigat malis absumere mensas.'
<Verg. Aen. 3.257>	Dixit, et in silvam pennis ablata refugit.
<Verg. Aen. 3.258>	At sociis subita gelidus formidine sanguis / deriguit; cecidere animi, nec iam amplius armis, / sed votis precibusque iubent exposcere pacem, / sive deae, seu sint dirae obscenaeque volucres.
<Verg. Aen. 3.262>	Et pater Anchises passis de litore palmis / numina magna vocat, meritosque indicit honores: /
<Verg. Aen. 3.265>	'Di, prohibete minas; di, talem avertite casum, / et placidi servate pios!'
<Verg. Aen. 3.266>	Tum litore funem / deripere, excussosque iubet laxare rudentes.
<Verg. Aen. 3.267>	Tendunt vela Noti; fugimus spumantibus undis, / qua cursum ventusque gubernatorque vocabat.
<Verg. Aen. 3.269>	Iam medio adparet fluctu nemorosa Zacynthos / Dulichiumque Sameque et Neritos ardua saxis.
<Verg. Aen. 3.271>	Effugimus scopulos Ithacae, Laertia regna, / et terram altricem saevi exsecramur Ulixi.
<Verg. Aen. 3.273>	Mox et Leucatae nimbosa cacumina montis / et formidatus nautis aperitur Apollo.
<Verg. Aen. 3.275>	Hunc petimus fessi et parvae succedimus urbi; / ancora de prora iacitur, stant litore puppes.
<Verg. Aen. 3.277>	Ergo insperata tandem tellure potiti, / lustramurque Iovi votisque incendimus aras, / Actiaque Iliacis celebramus litora ludis.
<Verg. Aen. 3.280>	Exercent patrias oleo labente palaestras / nudati socii; iuvat evasisse tot urbes / Argolicas, mediosque fugam tenuisse per hostis.
<Verg. Aen. 3.283>	Interea magnum sol circumvolvitur annum, / et glacialis hiemps aquilonibus asperat undas.
<Verg. Aen. 3.285>	Aere cavo clipeum.
<Verg. Aen. 3.286>	magni gestamen Abantis, / postibus adversis figo, et rem carmine signo: /
<Verg. Aen. 3.288>	AENEAS HAEC DE DANAIS VICTORIBVS ARMA. / Linquere tum portus iubeo et considere transtris: /
<Verg. Aen. 3.290>	certatim socii feriunt mare et aequora verrunt.
<Verg. Aen. 3.290>	Protinus aërias Phaeacum abscondimus arces, / litoraque Epiri legimus portuque subimus / Chaonio, et celsam Buthroti accedimus urbem.
<Verg. Aen. 3.293>	Hic incredibilis rerum fama occupat auris, / Priamiden Helenum Graias regnare per urbes, / coniugio Aeacidae Pyrrhi sceptrisque potitum, / et patrio Andromachen iterum cessisse marito.
<Verg. Aen. 3.297>	Obstipui, miroque incensum pectus amore, / compellare virum et casus cognoscere tantos.
<Verg. Aen. 3.299>	Progredior portu, classis et litora linquens, / sollemnis cum forte dapes et tristia dona / ante urbem in luco falsi Simoentis ad undam / libabat cineri Andromache, Manisque vocabat / Hectoreum ad tumulum, viridi quem caespite inanem / et geminas, causam lacrimis, sacraverat aras.
<Verg. Aen. 3.305>	Ut me conspexit venientem et Troïa circum / arma amens vidit, magnis exterrita monstris / deriguit visu in medio, calor ossa reliquit; / labitur, et longo vix tandem tempore fatur: /
<Verg. Aen. 3.310>	'Verane te facies, verus mihi nuntius adfers, / nate dea?
<Verg. Aen. 3.311>	Vivisne, aut, si lux alma recessit, / Hector ubi est?'
<Verg. Aen. 3.312>	Dixit, lacrimasque effudit et omnem / implevit clamore locum.
<Verg. Aen. 3.313>	Vix pauca furenti / subicio, et raris turbatus vocibus hisco: /
<Verg. Aen. 3.315>	'vivo equidem, vitamque extrema per omnia duco; / ne dubita, nam vera vides.
<Verg. Aen. 3.316>	Heu, quis te casus deiectam coniuge tanto / excipit, aut quae digna satis fortuna revisit / Hectoris Andromachen?
<Verg. Aen. 3.319>	Pyrrhin' conubia servas?'
<Verg. Aen. 3.319>	Deiecit vultum et demissa voce locuta est: /
<Verg. Aen. 3.321>	'O felix una ante alias Priameïa virgo, / hostilem ad tumulum Troiae sub moenibus altis / iussa mori, quae sortitus non pertulit ullos, / nec victoris eri tetigit captiva cubile!
<Verg. Aen. 3.324>	nos, patria incensa, diversa per aequora vectae, / stirpis Achilleae fastus iuvenemque superbum, / servitio enixae, tulimus: qui deinde, secutus / Ledaeam Hermionen Lacedaemoniosque hymenaeos, / me famulo famulamque Heleno transmisit habendam.
<Verg. Aen. 3.329>	Ast illum, ereptae magno inflammatus amore / coniugis et scelerum Furiis agitatus, Orestes / excipit incautum patriasque obtruncat ad aras.
<Verg. Aen. 3.332>	Morte Neoptolemi regnorum reddita cessit / pars Heleno, qui Chaonios cognomine campos / Chaoniamque omnem Troiano a Chaone dixit, / Pergamaque Iliacamque iugis hanc addidit arcem.
<Verg. Aen. 3.336>	Sed tibi qui cursum venti, quae fata dedere?
<Verg. Aen. 3.337>	Aut quisnam ignarum nostris deus adpulit oris?
<Verg. Aen. 3.338>	Quid puer Ascanius?
<Verg. Aen. 3.339>	superatne et vescitur aura, / quem tibi iam Troia —  / Ecqua tamen puero est amissae cura parentis?
<Verg. Aen. 3.341>	Ecquid in antiquam virtutem animosque virilis / et pater Aeneas et avunculus excitat Hector?'
<Verg. Aen. 3.343>	Talia fundebat lacrimans longosque ciebat / incassum fletus, cum sese a moenibus heros / Priamides multis Helenus comitantibus adfert, / adgnoscitque suos, laetusque ad limina ducit, / et multum lacrimas verba inter singula fundit.
<Verg. Aen. 3.348>	Procedo, et parvam Troiam simulataque magnis / Pergama, et arentem Xanthi cognomine rivum / adgnosco, Scaeaeque amplector limina portae.
<Verg. Aen. 3.351>	Nec non et Teucri socia simul urbe fruuntur: /
<Verg. Aen. 3.353>	illos porticibus rex accipiebat in amplis; / aulaï medio libabant pocula Bacchi, / impositis auro dapibus, paterasque tenebant.
<Verg. Aen. 3.355>	Iamque dies alterque dies processit, et aurae / vela vocant tumidoque inflatur carbasus austro.
<Verg. Aen. 3.357>	His vatem adgredior dictis ac talia quaeso: /
<Verg. Aen. 3.359>	'Troiugena, interpres divom, qui numina Phoebi, / qui tripodas, Clarii laurus, qui sidera sentis, / et volucrum linguas et praepetis omina pennae, / fare age — namque omnem cursum mihi prospera dixit / religio, et cuncti suaserunt numine divi / Italiam petere et terras temptare repostas: /
<Verg. Aen. 3.365>	sola novum dictuque nefas Harpyia Celaeno / prodigium canit, et tristis denuntiat iras, / obscenamque famem — quae prima pericula vito?
<Verg. Aen. 3.367>	Quidve sequens tantos possim superare labores?'
<Verg. Aen. 3.368>	Hic Helenus, caesis primum de more iuvencis, / exorat pacem divom, vittasque resolvit / sacrati capitis, meque ad tua limina, Phoebe, / ipse manu multo suspensum numine ducit, / atque haec deinde canit divino ex ore sacerdos: /
<Verg. Aen. 3.374>	'Nate dea, — nam te maioribus ire per altum / auspiciis manifesta fides: sic fata deum rex / sortitur, volvitque vices; is vertitur ordo —  / pauca tibi e multis, quo tutior hospita lustres / aequora et Ausonio possis considere portu, / expediam dictis; prohibent nam cetera Parcae / scire Helenum farique vetat Saturnia Iuno.
<Verg. Aen. 3.380>	Principio Italiam, quam tu iam rere propinquam / vicinosque, ignare, paras invadere portus, / longa procul longis via dividit invia terris.
<Verg. Aen. 3.383>	Ante et Trinacria lentandus remus in unda, / et salis Ausonii lustrandum navibus aequor, / infernique lacus, Aeaeaeque insula Circae, / quam tuta possis urbem componere terra: /
<Verg. Aen. 3.388>	signa tibi dicam, tu condita mente teneto: /
<Verg. Aen. 3.389>	cum tibi sollicito secreti ad fluminis undam / litoreis ingens inventa sub ilicibus sus / triginta capitum fetus enixa iacebit.
<Verg. Aen. 3.391>	alba, solo recubans, albi circum ubera nati, / is locus urbis erit, requies ea certa laborum.
<Verg. Aen. 3.393>	Nec tu mensarum morsus horresce futuros: /
<Verg. Aen. 3.395>	fata viam invenient, aderitque vocatus Apollo.
<Verg. Aen. 3.395>	'Has autem terras, Italique hanc litoris oram, / proxuma quae nostri perfunditur aequoris aestu, / effuge; cuncta malis habitantur moenia Grais.
<Verg. Aen. 3.398>	Hic et Narycii posuerunt moenia Locri, / et Sallentinos obsedit milite campos / Lyctius Idomeneus; hic illa ducis Meliboei / parva Philoctetae subnixa Petelia muro.
<Verg. Aen. 3.402>	Quin, ubi transmissae steterint trans aequora classes, / et positis aris iam vota in litore solves, / purpureo velare comas adopertus amictu, / ne qua inter sanctos ignis in honore deorum / hostilis facies occurrat et omina turbet.
<Verg. Aen. 3.407>	Hunc socii morem sacrorum, hunc ipse teneto: /
<Verg. Aen. 3.409>	hac casti maneant in religione nepotes.
<Verg. Aen. 3.409>	'Ast ubi digressum Siculae te admoverit orae / ventus, et angusti rarescent claustra Pelori, / laeva tibi tellus et longo laeva petantur / aequora circuitu: dextrum fuge litus et undas.
<Verg. Aen. 3.413>	Haec loca vi quondam et vasta convolsa ruina —  / tantum aevi longinqua valet mutare vetustas —  / dissiluisse ferunt, cum protinus utraque tellus / una foret; venit medio vi pontus et undis / Hesperium Siculo latus abscidit, arvaque et urbes / litore diductas angusto interluit aestu.
<Verg. Aen. 3.419>	Dextrum Scylla latus, laevum implacata Charybdis / obsidet, atque imo barathri ter gurgite vastos / sorbet in abruptum fluctus, rursusque sub auras / erigit alternos et sidera verberat unda.
<Verg. Aen. 3.423>	At Scyllam caecis cohibet spelunca latebris, / ora exsertantem et navis in saxa trahentem.
<Verg. Aen. 3.425>	Prima hominis facies et pulchro pectore virgo / pube tenus, postrema immani corpore pristis, / delphinum caudas utero commissa luporum.
<Verg. Aen. 3.428>	Praestat Trinacrii metas lustrare Pachyni / cessantem, longos et circumflectere cursus, / quam semel informem vasto vidisse sub antro / Scyllam, et caeruleis canibus resonantia saxa.
<Verg. Aen. 3.432>	'Praeterea, si qua est Heleno prudentia, vati / si qua fides, animum si veris implet Apollo, / unum illud tibi, nate dea, proque omnibus unum / praedicam, et repetens iterumque iterumque monebo: /
<Verg. Aen. 3.437>	Iunonis magnae primum prece numen adora; / Iunoni cane vota libens, dominamque potentem / supplicibus supera donis: sic denique victor / Trinacria finis Italos mittere relicta.
<Verg. Aen. 3.440>	'Huc ubi delatus Cumaeam accesseris urbem, / divinosque lacus, et Averna sonantia silvis, / insanam vatem aspicies, quae rupe sub ima / fata canit, foliisque notas et nomina mandat.
<Verg. Aen. 3.444>	Quaecumque in foliis descripsit carmina virgo, / digerit in numerum, atque antro seclusa relinquit.
<Verg. Aen. 3.446>	Illa manent immota locis, neque ab ordine cedunt; / verum eadem, verso tenuis cum cardine ventus / impulit et teneras turbavit ianua frondes, / numquam deinde cavo volitantia prendere saxo, / nec revocare situs aut iungere carmina curat: /
<Verg. Aen. 3.452>	inconsulti abeunt, sedemque odere Sibyllae.
<Verg. Aen. 3.452>	Hic tibi ne qua morae fuerint dispendia tanti, —  / quamvis increpitent socii, et vi cursus in altum / vela vocet, possisque sinus implere secundos, —  / quin adeas vatem precibusque oracula poscas / ipsa canat, vocemque volens atque ora resolvat.
<Verg. Aen. 3.457>	Illa tibi Italiae populos venturaque bella, / et quo quemque modo fugiasque ferasque laborem / expediet, cursusque dabit venerata secundos.
<Verg. Aen. 3.460>	Haec sunt, quae nostra liceat te voce moneri.
<Verg. Aen. 3.461>	Vade age, et ingentem factis fer ad aethera Troiam.'
<Verg. Aen. 3.462>	Quae postquam vates sic ore effatus amico est, / dona dehinc auro gravia sectoque elephanto / imperat ad navis ferri, stipatque carinis / ingens argentum, Dodonaeosque lebetas, / loricam consertam hamis auroque trilicem, / et conum insignis galeae cristasque comantis, / arma Neoptolemi; sunt et sua dona parenti.
<Verg. Aen. 3.469>	Addit equos, additque duces; / remigium supplet; socios simul instruit armis.
<Verg. Aen. 3.471>	Interea classem velis aptare iubebat / Anchises, fieret vento mora ne qua ferenti.
<Verg. Aen. 3.473>	Quem Phoebi interpres multo compellat honore: /
<Verg. Aen. 3.475>	'Coniugio, Anchise, Veneris dignate superbo, / cura deum, bis Pergameis erepte ruinis, / ecce tibi Ausoniae tellus; hanc arripe velis.
<Verg. Aen. 3.477>	Et tamen hanc pelago praeterlabare necesse est; / Ausoniae pars illa procul, quam pandit Apollo.
<Verg. Aen. 3.479>	Vade' ait 'O felix nati pietate.
<Verg. Aen. 3.480>	Quid ultra / provehor, et fando surgentis demoror austros?'
<Verg. Aen. 3.481>	Nec minus Andromache digressu maesta supremo / fert picturatas auri subtemine vestes / et Phrygiam Ascanio chlamydem (nec cedit honore), / textilibusque onerat donis, ac talia fatur: /
<Verg. Aen. 3.486>	'Accipe et haec, manuum tibi quae monumenta mearum / sint, puer, et longum Andromachae testentur amorem, / coniugis Hectoreae.
<Verg. Aen. 3.488>	Cape dona extrema tuorum, / O milli sola mei super Astyanactis imago: /
<Verg. Aen. 3.490>	sic oculos, sic ille manus, sic ora ferebat; / et nunc aequali tecum pubesceret aevo.'
<Verg. Aen. 3.491>	Hos ego digrediens lacrimis adfabar obortis: /
<Verg. Aen. 3.493>	'Vivite felices, quibus est fortuna peracta / iam sua; nos alia ex aliis in fata vocamur.
<Verg. Aen. 3.494>	Vobis parta quies; nullum maris aequor arandum, / arva neque Ausoniae semper cedentia retro / quaerenda.
<Verg. Aen. 3.497>	Effigiem Xanthi Troiamque videtis / quam vestrae fecere manus, melioribus, opto, / auspiciis, et quae fuerit minus obvia Graiis.
<Verg. Aen. 3.499>	Si quando Thybrim vicinaque Thybridis arva / intraro, gentique meae data moenia cernam, / cognatas urbes olim populosque propinquos, / Epiro, Hesperia, quibus idem Dardanus auctor / atque idem casus, unam faciemus utramque / Troiam animis; maneat nostros ea cura nepotes.'
<Verg. Aen. 3.505>	Provehimur pelago vicina Ceraunia iuxta, / unde iter Italiam cursusque brevissimus undis.
<Verg. Aen. 3.507>	Sol ruit interea et montes umbrantur opaci; / sternimur optatae gremio telluris ad undam, / sortiti remos, passimque in litore sicco / corpora curamus; fessos sopor inrigat artus.
<Verg. Aen. 3.511>	Necdum orbem medium Nox horis acta subibat: /
<Verg. Aen. 3.513>	haud segnis strato surgit Palinurus et omnis / explorat ventos, atque auribus aera captat; / sidera cuncta notat tacito labentia caelo, / Arcturum pluviasque Hyadas geminosque Triones, / armatumque auro circumspicit Oriona.
<Verg. Aen. 3.517>	Postquam cuncta videt caelo constare sereno, / dat clarum e puppi signum; nos castra movemus, / temptamusque viam et velorum pandimus alas.
<Verg. Aen. 3.520>	Iamque rubescebat stellis Aurora fugatis, / cum procul obscuros collis humilemque videmus / Italiam.
<Verg. Aen. 3.523>	'Italiam' primus conclamat Achates, / 'Italiam' laeto socii clamore salutant.
<Verg. Aen. 3.524>	Tum pater Anchises magnum cratera corona / induit, implevitque mero, divosque vocavit / stans celsa in puppi: /
<Verg. Aen. 3.528>	'Di maris et terrae tempestatumque potentes, / ferte viam vento facilem et spirate secundi.'
<Verg. Aen. 3.529>	Crebrescunt optatae aurae portusque patescit / iam propior, templumque adparet in arce Minervae.
<Verg. Aen. 3.531>	Vela legunt socii et proras ad litora torquent.
<Verg. Aen. 3.532>	Portus ab Euroo fluctu curvatus in arcum, / obiectae salsa spumant aspargine cautes; / ipse latet; gemino demittunt bracchia muro / turriti scopuli, refugitque ab litore templum.
<Verg. Aen. 3.536>	Quattuor hic, primum omen, equos in gramine vidi / tondentis campum late, candore nivali.
<Verg. Aen. 3.538>	Et pater Anchises:
<Verg. Aen. 3.539>	'Bellum, O terra hospita, portas / bello armantur equi, bellum haec armenta minantur.
<Verg. Aen. 3.540>	Sed tamen idem olim curru succedere sueti / quadrupedes, et frena iugo concordia ferre; / spes et pacis' ait.
<Verg. Aen. 3.543>	Tum numina sancta precamur / Palladis armisonae, quae prima accepit ovantis, / et capita ante aras Phrygio velamur amictu; / praeceptisque Heleni, dederat quae maxima, rite / Iunoni Argivae iussos adolemus honores.
<Verg. Aen. 3.547>	Haud mora, continuo perfectis ordine votis, / cornua velatarum obvertimus antemarum, / Graiugenumque domos suspectaque linquimus arva.
<Verg. Aen. 3.550>	Hinc sinus Herculei (si vera est fama) Tarenti / cernitur; attollit se diva Lacinia contra, / Caulonisque arces et navifragum Scylaceum.
<Verg. Aen. 3.553>	Tum procul e fluctu Trinacria cernitur Aetna, / et gemitum ingentem pelagi pulsataque saxa / audimus longe fractasque ad litora voces, / exsultantque vada, atque aestu miscentur harenae.
<Verg. Aen. 3.557>	Et pater Anchises:
<Verg. Aen. 3.558>	'Nimirum haec illa Charybdis: /
<Verg. Aen. 3.559>	hos Helenus scopulos, haec saxa horrenda canebat.
<Verg. Aen. 3.559>	Eripite, O socii, pariterque insurgite remis!'
<Verg. Aen. 3.560>	Haud minus ac iussi faciunt, primusque rudentem / contorsit laevas proram Palinurus ad undas.
<Verg. Aen. 3.562>	laevam cuncta cohors remis ventisque petivit.
<Verg. Aen. 3.563>	Tollimur in caelum curvato gurgite, et idem / subducta ad Manis imos desedimus unda.
<Verg. Aen. 3.565>	Ter scopuli clamorem inter cava saxa dedere: /
<Verg. Aen. 3.567>	ter spumam elisam et rorantia vidimus astra.
<Verg. Aen. 3.567>	Interea fessos ventus cum sole reliquit, / ignarique viae Cyclopum adlabimur oris.
<Verg. Aen. 3.569>	Portus ab accessu ventorum immotus et ingens / ipse; sed horrificis iuxta tonat Aetna ruinis; / interdumque atram prorumpit ad aethera nubem, / turbine fumantem piceo et candente favilla, / attollitque globos flammarum et sidera lambit; / interdum scopulos avolsaque viscera montis / erigit eructans, liquefactaque saxa sub auras / cum gemitu glomerat, fundoque exaestuat imo.
<Verg. Aen. 3.577>	Fama est Enceladi semustum fulmine corpus / urgueri mole hac, ingentemque insuper Aetnam / impositam ruptis flammam exspirare caminis; / et fessum quotiens mutet latus, intremere omnem / murmure Trinacriam, et caelum subtexere fumo.
<Verg. Aen. 3.582>	Noctem illam tecti silvis immania monstra / perferimus, nec quae sonitum det causa videmus.
<Verg. Aen. 3.584>	Nam neque erant astrorum ignes, nec lucidus aethra / siderea polus, obscuro sed nubila caelo, / et lunam in nimbo nox intempesta tenebat.
<Verg. Aen. 3.587>	Postera iamque dies primo surgebat Eoo, / umentemque Aurora polo dimoverat umbram: /
<Verg. Aen. 3.590>	cum subito e silvis, macie confecta suprema, / ignoti nova forma viri miserandaque cultu / procedit, supplexque manus ad litora tendit.
<Verg. Aen. 3.592>	Respicimus: dira inluvies inmissaque barba, / consertum tegumen spinis; at cetera Graius, / [et quondam patriis ad Troiam missus in armis.]
<Verg. Aen. 3.595>	Isque ubi Dardanios habitus et Troia vidit / arma procul, paulum aspectu conterritus haesit, / continuitque gradum; mox sese ad litora praeceps / cum fletu precibusque tulit:
<Verg. Aen. 3.599>	'Per sidera testor, / per superos atque hoc caeli spirabile lumen, / tollite me, Teucri; quascumque abducite terras; / hoc sat erit.
<Verg. Aen. 3.602>	Scio me Danais e classibus unum, / et bello Iliacos fateor petiisse Penatis; / pro quo, si sceleris tanta est iniuria nostri, / spargite me in fluctus, vastoque inmergite ponto.
<Verg. Aen. 3.605>	Si pereo, hominum manibus periisse iuvabit.'
<Verg. Aen. 3.606>	Dixerat, et genua amplexus genibusque volutans / haerebat.
<Verg. Aen. 3.608>	Qui sit, fari, quo sanguine cretus, / hortamur; quae deinde agitet fortuna, fateri.
<Verg. Aen. 3.609>	Ipse pater dextram Anchises, haud multa moratus, / dat iuveni, atque animum praesenti pignore firmat.
<Verg. Aen. 3.611>	Ille haec, deposita tandem formidine, fatur: /
<Verg. Aen. 3.613>	'Sum patria ex Ithaca, comes infelicis Ulixi, / nomine Achaemenides, Troiam genitore Adamasto / paupere — mansissetque utinam fortuna! — profectus.
<Verg. Aen. 3.615>	Hic me, dum trepidi crudelia limina linquunt, / inmemores socii vasto Cyclopis in antro / deseruere.
<Verg. Aen. 3.618>	Domus sanie dapibusque cruentis, / intus opaca, ingens; ipse arduus, altaque pulsat / sidera — Di, talem terris avertite pestem! —  / nec visu facilis nec dictu adfabilis ulli.
<Verg. Aen. 3.621>	Visceribus miserorum et sanguine vescitur atro.
<Verg. Aen. 3.622>	Vidi egomet, duo de numero cum corpora nostro / prensa manu magna, medio resupinus in antro, / frangeret ad saxum, sanieque aspersa natarent / limina; vidi atro cum membra fluentia tabo / manderet, et tepidi tremerent sub dentibus artus.
<Verg. Aen. 3.627>	Haud impune quidem; nec talia passus Ulixes, / oblitusve sui est Ithacus discrimine tanto.
<Verg. Aen. 3.629>	Nam simul expletus dapibus vinoque sepultus / cervicem inflexam posuit, iacuitque per antrum / immensus, saniem eructans et frusta cruento / per somnum commixta mero, nos magna precati / numina sortitique vices, una undique circum / fundimur, et telo lumen terebramus acuto, —  / ingens, quod torva solum sub fronte latebat, / Argolici clipei aut Phoebeae lampadis instar, —  / et tandem laeti sociorum ulciscimur umbras.
<Verg. Aen. 3.638>	Sed fugite, O miseri, fugite, atque ab litore funem / rumpite.
<Verg. Aen. 3.640>	Nam qualis quantusque cavo Polyphemus in antro / lanigeras claudit pecudes atque ubera pressat, / centum alii curva haec habitant ad litora volgo / infandi Cyclopes, et altis montibus errant.
<Verg. Aen. 3.644>	Tertia iam lunae se cornua lumine complent, / cum vitam in silvis inter deserta ferarum / lustra domosque traho, vastosque ab rupe Cyclopas / prospicio, sonitumque pedum vocemque tremesco.
<Verg. Aen. 3.648>	Victum infelicem, bacas lapidosaque corna, / dant rami et volsis pascunt radicibus herbae.
<Verg. Aen. 3.650>	Omnia conlustrans, hanc primum ad litora classem / conspexi venientem.
<Verg. Aen. 3.652>	Huic me, quaecumque fuisset, / addixi: satis est gentem effugisse nefandam.
<Verg. Aen. 3.653>	Vos animam hanc potius quocumque absumite leto.'
<Verg. Aen. 3.654>	Vix ea fatus erat, summo cum monte videmus / ipsum inter pecudes vasta se mole moventem / pastorem Polyphemum et litora nota petentem, / monstrum horrendum, informe, ingens, cui lumen ademptum.
<Verg. Aen. 3.658>	Trunca manu pinus regit et vestigia firmat; / lanigerae comitantur oves — ea sola voluptas / solamenque mali.
<Verg. Aen. 3.661>	Postquam altos tetigit fluctus et ad aequora venit, / luminis effossi fluidum lavit inde cruorem, / dentibus infrendens gemitu, graditurque per aequor / iam medium, necdum fluctus latera ardua tinxit.
<Verg. Aen. 3.665>	Nos procul inde fugam trepidi celerare, recepto / supplice sic merito, tacitique incidere funem; / vertimus et proni certantibus aequora remis.
<Verg. Aen. 3.668>	Sensit, et ad sonitum vocis vestigia torsit; / verum ubi nulla datur dextra adfectare potestas, / nec potis Ionios fluctus aequare sequendo, / clamorem immensum tollit, quo pontus et omnes / contremuere undae, penitusque exterrita tellus / Italiae, curvisque immugiit Aetna cavernis.
<Verg. Aen. 3.674>	At genus e silvis Cyclopum et montibus altis / excitum ruit ad portus et litora complent.
<Verg. Aen. 3.676>	Cernimus adstantis nequiquam lumine torvo / Aetnaeos fratres, caelo capita alta ferentis, / concilium horrendum: quales cum vertice celso / aeriae quercus, aut coniferae cyparissi / constiterunt, silva alta Iovis, lucusve Dianae.
<Verg. Aen. 3.681>	Praecipites metus acer agit quocumque rudentis / excutere, et ventis intendere vela secundis.
<Verg. Aen. 3.683>	Contra iussa monent Heleni Scyllam atque Charybdin / inter, utramque viam leti discrimine parvo, / ni teneant cursus; certum est dare lintea retro.
<Verg. Aen. 3.686>	Ecce autem Boreas angusta ab sede Pelori / missus adest.
<Verg. Aen. 3.688>	Vivo praetervehor ostia saxo / Pantagiae Megarosque sinus Thapsumque iacentem.
<Verg. Aen. 3.689>	Talia monstrabat relegens errata retrorsus / litora Achaemenides; comes infelicis Ulixi.
<Verg. Aen. 3.691>	Sicanio praetenta sinu iacet insula contra / Plemyrium undosum; nomen dixere priores / Ortygiam.
<Verg. Aen. 3.694>	Alpheum fama est huc Elidis amnem / occultas egisse vias subter mare; qui nunc / ore, Arethusa, tuo Siculis confunditur undis.
<Verg. Aen. 3.696>	Iussi numina magna loci veneramur; et inde / exsupero praepingue solum stagnantis Helori.
<Verg. Aen. 3.698>	Hinc altas cautes proiectaque saxa Pachyni / radimus, et fatis numquam concessa moveri / adparet Camerina procul campique Geloi, / immanisque Gela fluvii cognomine dicta.
<Verg. Aen. 3.702>	Arduus inde Acragas ostentat maxuma longe / moenia, magnanimum quondam generator equorum; / teque datis linquo ventis, palmosa Selinus, / et vada dura lego saxis Lilybeia caecis.
<Verg. Aen. 3.706>	Hinc Drepani me portus et inlaetabilis ora / accipit.
<Verg. Aen. 3.708>	Hic, pelagi tot tempestatibus actis, / heu genitorem, omnis curae casusque levamen, / amitto Anchisen: hic me, pater optume, fessum / deseris, heu, tantis nequiquam erepte periclis!
<Verg. Aen. 3.711>	Nec vates Helenus, cum multa horrenda moneret, / hos mihi praedixit luctus, non dira Celaeno.
<Verg. Aen. 3.713>	Hic labor extremus, longarum haec meta viarum.
<Verg. Aen. 3.714>	Hinc me digressum vestris deus adpulit oris.
<Verg. Aen. 3.715>	Sic pater Aeneas intentis omnibus unus / fata renarrabat divom, cursusque docebat.
<Verg. Aen. 3.717>	Conticuit tandem, factoque hic fine quievit.
<Verg. Aen. 4.1>	At regina gravi iamdudum saucia cura / volnus alit venis, et caeco carpitur igni.
<Verg. Aen. 4.2>	Multa viri virtus animo, multusque recursat / gentis honos: haerent infixi pectore voltus / verbaque, nec placidam membris dat cura quietem.
<Verg. Aen. 4.5>	Postera Phoebea lustrabat lampade terras, / umentemque Aurora polo dimoverat umbram, / cum sic unanimam adloquitur male sana sororem: /
<Verg. Aen. 4.9>	'Anna soror, quae me suspensam insomnia terrent!
<Verg. Aen. 4.9>	Quis novus hic nostris successit sedibus hospes, / quem sese ore ferens, quam forti pectore et armis!
<Verg. Aen. 4.11>	Credo equidem, nec vana fides, genus esse deorum.
<Verg. Aen. 4.12>	Degeneres animos timor arguit: heu, quibus ille / iactatus fatis!
<Verg. Aen. 4.14>	Quae bella exhausta canebat!
<Verg. Aen. 4.14>	Si mihi non animo fixum immotumque sederet, / ne cui me vinclo vellem sociare iugali, / postquam primus amor deceptam morte fefellit; / si non pertaesum thalami taedaeque fuisset, / huic uni forsan potui succumbere culpae.
<Verg. Aen. 4.19>	Anna, fatebor enim, miseri post fata Sychaei / coniugis et sparsos fraterna caede Penatis, / solus hic inflexit sensus, animumque labantem / impulit: adgnosco veteris vestigia flammae.
<Verg. Aen. 4.23>	Sed mihi vel tellus optem prius ima dehiscat, / vel Pater omnipotens adigat me fulmine ad umbras, / pallentis umbras Erebi noctemque profundam, / ante, Pudor, quam te violo, aut tua iura resolvo.
<Verg. Aen. 4.27>	Ille meos, primus qui me sibi iunxit, amores / abstulit; ille habeat secum servetque sepulchro.'
<Verg. Aen. 4.29>	Sic effata sinum lacrimis implevit obortis.
<Verg. Aen. 4.30>	Anna refert:
<Verg. Aen. 4.31>	'O luce magis dilecta sorori, / solane perpetua maerens carpere iuventa, / nec dulcis natos, Veneris nec praemia noris?
<Verg. Aen. 4.33>	Id cinerem aut Manis credis curare sepultos?
<Verg. Aen. 4.34>	Esto: aegram nulli quondam flexere mariti, / non Libyae, non ante Tyro; despectus Iarbas / ductoresque alii, quos Africa terra triumphis / dives alit: placitone etiam pugnabis amori?
<Verg. Aen. 4.38>	Nec venit in mentem, quorum consederis arvis?
<Verg. Aen. 4.39>	Hinc Gaetulae urbes, genus insuperabile bello, / et Numidae infreni cingunt et inhospita Syrtis; / hinc deserta siti regio, lateque furentes / Barcaei.
<Verg. Aen. 4.43>	Quid bella Tyro surgentia dicam, / germanique minas?
<Verg. Aen. 4.44>	Dis equidem auspicibus reor et Iunone secunda / hunc cursum Iliacas vento tenuisse carinas.
<Verg. Aen. 4.46>	Quam tu urbem, soror, hanc cernes, quae surgere regna / coniugio tali!
<Verg. Aen. 4.48>	Teucrum comitantibus armis / Punica se quantis attollet gloria rebus!
<Verg. Aen. 4.49>	Tu modo posce deos veniam, sacrisque litatis / indulge hospitio, causasque innecte morandi, / dum pelago desaevit hiemps et aquosus Orion, / quassataeque rates, dum non tractabile caelum.'
<Verg. Aen. 4.53>	His dictis incensum animum inflammavit amore, / spemque dedit dubiae menti, solvitque pudorem.
<Verg. Aen. 4.55>	Principio delubra adeunt, pacemque per aras / exquirunt; mactant lectas de more bidentis / legiferae Cereri Phoeboque patrique Lyaeo, / Iunoni ante omnis, cui vincla iugalia curae.
<Verg. Aen. 4.59>	Ipsa, tenens dextra pateram, pulcherrima Dido / candentis vaccae media inter cornua fundit, / aut ante ora deum pinguis spatiatur ad aras, / instauratque diem donis, pecudumque reclusis / pectoribus inhians spirantia consulit exta.
<Verg. Aen. 4.64>	Heu vatum ignarae mentes!
<Verg. Aen. 4.65>	quid vota furentem, / quid delubra iuvant?
<Verg. Aen. 4.66>	Est mollis flamma medullas / interea, et tacitum vivit sub pectore volnus.
<Verg. Aen. 4.67>	Uritur infelix Dido, totaque vagatur / urbe furens, qualis coniecta cerva sagitta, / quam procul incautam nemora inter Cresia fixit / pastor agens telis, liquitque volatile ferrum / nescius; illa fuga silvas saltusque peragrat / Dictaeos; haeret lateri letalis arundo.
<Verg. Aen. 4.73>	Nunc media Aenean secum per moenia ducit, / Sidoniasque ostentat opes urbemque paratam; / incipit effari, mediaque in voce resistit; / nunc eadem labente die convivia quaerit, / Iliacosque iterum demens audire labores / exposcit, pendetque iterum narrantis ab ore.
<Verg. Aen. 4.79>	Post, ubi digressi, lumenque obscura vicissim / luna premit suadentque cadentia sidera somnos, / sola domo maeret vacua, stratisque relictis / incubat, illum absens absentem auditque videtque; / aut gremio Ascanium, genitoris imagine capta, / detinet, infandum si fallere possit amorem.
<Verg. Aen. 4.85>	Non coeptae adsurgunt turres, non arma iuventus / exercet, portusve aut propugnacula bello / tuta parant; pendent opera interrupta, minaeque / murorum ingentes aequataque machina caelo.
<Verg. Aen. 4.89>	Quam simul ac tali persensit peste teneri / cara Iovis coniunx, nec famam obstare furori, / talibus adgreditur Venerem Saturnia dictis: /
<Verg. Aen. 4.93>	'Egregiam vero laudem et spolia ampla refertis / tuque puerque tuus, magnum et memorabile numen, / una dolo divom si femina victa duorum est!
<Verg. Aen. 4.95>	Nec me adeo fallit veritam te moenia nostra / suspectas habuisse domos Karthaginis altae.
<Verg. Aen. 4.97>	Sed quis erit modus, aut quo nunc certamine tanto?
<Verg. Aen. 4.98>	Quin potius pacem aeternam pactosque hymenaeos / exercemus?
<Verg. Aen. 4.100>	Habes, tota quod mente petisti: /
<Verg. Aen. 4.101>	ardet amans Dido, traxitque per ossa furorem.
<Verg. Aen. 4.101>	Communem hunc ergo populum paribusque regamus / auspiciis; liceat Phrygio servire marito, / dotalisque tuae Tyrios permittere dextrae.'
<Verg. Aen. 4.104>	Olli — sensit enim simulata mente locutam, / quo regnum Italiae Libycas averteret oras —  / sic contra est ingressa Venus:
<Verg. Aen. 4.107>	'Quis talia demens / abnuat, aut tecum malit contendere bello, / si modo, quod memoras, factum fortuna sequatur.
<Verg. Aen. 4.109>	Sed fatis incerta feror, si Iuppiter unam / esse velit Tyriis urbem Troiaque profectis, / miscerive probet populos, aut foedera iungi.
<Verg. Aen. 4.112>	Tu coniunx tibi fas animum temptare precando.
<Verg. Aen. 4.113>	Perge; sequar.
<Verg. Aen. 4.114>	Tum sic excepit regia Iuno: /
<Verg. Aen. 4.115>	'Mecum erit iste labor: nunc qua ratione, quod instat / confieri possit, paucis, adverte, docebo.
<Verg. Aen. 4.116>	Venatum Aeneas unaque miserrima Dido / in nemus ire parant, ubi primos crastinus ortus / extulerit Titan, radiisque retexerit orbem.
<Verg. Aen. 4.119>	His ego nigrantem commixta grandine nimbum, / dum trepidant alae, saltusque indagine cingunt, / desuper infundam, et tonitru caelum omne ciebo.
<Verg. Aen. 4.122>	Diffugient comites et nocte tegentur opaca: /
<Verg. Aen. 4.124>	speluncam Dido dux et Troianus eandem / devenient; adero, et, tua si mihi certa voluntas, / [conubio iungam stabili propriamque dicabo,] / hic hymenaeus erit.' — Non adversata petenti / adnuit, atque dolis risit Cytherea repertis.
<Verg. Aen. 4.128>	Oceanum interea surgens Aurora reliquit.
<Verg. Aen. 4.129>	It portis iubare exorto delecta iuventus; / retia rara, plagae, lato venabula ferro, / Massylique ruunt equites et odora canum vis.
<Verg. Aen. 4.132>	Reginam thalamo cunctantem ad limina primi / Poenorum exspectant, ostroque insignis et auro / stat sonipes, ac frena ferox spumantia mandit.
<Verg. Aen. 4.135>	Tandem progreditur, magna stipante caterva, / Sidoniam picto chlamydem circumdata limbo.
<Verg. Aen. 4.137>	Cui pharetra ex auro, crines nodantur in aurum, / aurea purpuream subnectit fibula vestem.
<Verg. Aen. 4.139>	Nec non et Phrygii comites et laetus Iulus / incedunt.
<Verg. Aen. 4.141>	Ipse ante alios pulcherrimus omnis / infert se socium Aeneas atque agmina iungit.
<Verg. Aen. 4.142>	Qualis ubi hibernam Lyciam Xanthique fluenta / deserit ac Delum maternam invisit Apollo, / instauratque choros, mixtique altaria circum / Cretesque Dryopesque fremunt pictique Agathyrsi; / ipse iugis Cynthi graditur, mollique fluentem / fronde premit crinem fingens atque implicat auro; / tela sonant umeris: haud illo segnior ibat / Aeneas; tantum egregio decus enitet ore.
<Verg. Aen. 4.150>	Postquam altos ventum in montis atque invia lustra, / ecce ferae, saxi deiectae vertice, caprae / decurrere iugis; alia de parte patentis / transmittunt cursu campos atque agmina cervi / pulverulenta fuga glomerant montisque relinquunt.
<Verg. Aen. 4.155>	At puer Ascanius mediis in vallibus acri / gaudet equo, iamque hos cursu, iam praeterit illos, / spumantemque dari pecora inter inertia votis / optat aprum, aut fulvum descendere monte leonem.
<Verg. Aen. 4.159>	Interea magno misceri murmure caelum / incipit; insequitur commixta grandine nimbus; / et Tyrii comites passim et Troiana iuventus / Dardaniusque nepos Veneris diversa per agros / tecta metu petiere; ruunt de montibus amnes.
<Verg. Aen. 4.164>	Speluncam Dido dux et Troianus eandem / deveniunt: prima et Tellus et pronuba Iuno / dant signum; fulsere ignes et conscius aether / conubiis, summoque ulularunt vertice nymphae.
<Verg. Aen. 4.168>	Ille dies primus leti primusque malorum / causa fuit; neque enim specie famave movetur, / nec iam furtivum Dido meditatur amorem: /
<Verg. Aen. 4.172>	coniugium vocat; hoc praetexit nomine culpam.
<Verg. Aen. 4.172>	Extemplo Libyae magnas it Fama per urbes —  / Fama, malum qua non aliud velocius ullum; / mobilitate viget, viresque adquirit eundo, / parva metu primo, mox sese attollit in auras, / ingrediturque solo, et caput inter nubila condit.
<Verg. Aen. 4.177>	Illam Terra parens, ira inritata deorum, / extremam (ut perhibent) Coeo Enceladoque sororem / progenuit, pedibus celerem et pernicibus alis, / monstrum horrendum, ingens, cui, quot sunt corpore plumae / tot vigiles oculi subter, mirabile dictu, / tot linguae, totidem ora sonant, tot subrigit aures.
<Verg. Aen. 4.183>	Nocte volat caeli medio terraeque per umbram, / stridens, nec dulci declinat lumina somno; / luce sedet custos aut summi culmine tecti, / turribus aut altis, et magnas territat urbes; / tam ficti pravique tenax, quam nuntia veri.
<Verg. Aen. 4.188>	Haec tum multiplici populos sermone replebat / gaudens, et pariter facta atque infecta canebat: /
<Verg. Aen. 4.191>	venisse Aenean, Troiano sanguine cretum, / cui se pulchra viro dignetur iungere Dido; / nunc hiemem inter se luxu, quam longa, fovere / regnorum immemores turpique cupidine captos.
<Verg. Aen. 4.194>	Haec passim dea foeda virum diffundit in ora.
<Verg. Aen. 4.195>	Protinus ad regem cursus detorquet Iarban, / incenditque animum dictis atque aggerat iras.
<Verg. Aen. 4.197>	Hic Hammone satus, rapta Garamantide Nympha, / templa Iovi centum latis immania regnis, / centum aras posuit, vigilemque sacraverat ignem, / excubias divom aeternas, pecudumque cruore / pingue solum et variis florentia limina sertis.
<Verg. Aen. 4.202>	Isque amens animi et rumore accensus amaro / dicitur ante aras media inter numina divom / multa Iovem manibus supplex orasse supinis: /
<Verg. Aen. 4.206>	'Iuppiter omnipotens, cui nunc Maurusia pictis / gens epulata toris Lenaeum libat honorem, / aspicis haec, an te, genitor, cum fulmina torques, / nequiquam horremus, caecique in nubibus ignes / terrificant animos et inania murmura miscent?
<Verg. Aen. 4.210>	Femina, quae nostris errans in finibus urbem / exiguam pretio posuit, cui litus arandum / cuique loci leges dedimus, conubia nostra / reppulit, ac dominum Aenean in regna recepit.
<Verg. Aen. 4.214>	Et nunc ille Paris cum semiviro comitatu, / Maeonia mentum mitra crinemque madentem / subnexus, rapto potitur: nos munera templis / quippe tuis ferimus, famamque fovemus inanem.'
<Verg. Aen. 4.218>	Talibus orantem dictis arasque tenentem / audiit omnipotens, oculosque ad moenia torsit / regia et oblitos famae melioris amantes.
<Verg. Aen. 4.221>	Tum sic Mercurium adloquitur ac talia mandat: /
<Verg. Aen. 4.223>	'Vade age, nate, voca Zephyros et labere pennis, / Dardaniumque ducem, Tyria Karthagine qui nunc / exspectat, fatisque datas non respicit urbes, / adloquere, et celeris defer mea dicta per auras.
<Verg. Aen. 4.226>	Non illum nobis genetrix pulcherrima talem / promisit, Graiumque ideo bis vindicat armis; / sed fore, qui gravidam imperiis belloque frementem / Italiam regeret, genus alto a sanguine Teucri / proderet, ac totum sub leges mitteret orbem.
<Verg. Aen. 4.231>	Si nulla accendit tantarum gloria rerum, / nec super ipse sua molitur laude laborem, / Ascanione pater Romanas invidet arces?
<Verg. Aen. 4.234>	Quid struit, aut qua spe inimica in gente moratur, / nec prolem Ausoniam et Lavinia respicit arva?
<Verg. Aen. 4.236>	Naviget: haec summa est; hic nostri nuntius esto.'
<Verg. Aen. 4.237>	Dixerat.
<Verg. Aen. 4.238>	Ille patris magni parere parabat / imperio; et primum pedibus talaria nectit / aurea, quae sublimem alis sive aequora supra / seu terram rapido pariter cum flamine portant; / tum virgam capit: hac animas ille evocat Orco / pallentis, alias sub Tartara tristia mittit, / dat somnos adimitque, et lumina morte resignat.
<Verg. Aen. 4.244>	Illa fretus agit ventos, et turbida tranat / nubila; iamque volans apicem et latera ardua cernit / Atlantis duri, caelum qui vertice fulcit, / Atlantis, cinctum adsidue cui nubibus atris / piniferum caput et vento pulsatur et imbri; / nix umeros infusa tegit; tum flumina mento / praecipitant senis, et glacie riget horrida barba.
<Verg. Aen. 4.251>	Hic primum paribus nitens Cyllenius alis / constitit; hinc toto praeceps se corpore ad undas / misit, avi similis, quae circum litora, circum / piscosos scopulos humilis volat aequora iuxta.
<Verg. Aen. 4.255>	Haud aliter terras inter caelumque volabat, / litus harenosum Libyae ventosque secabat / materno veniens ab avo Cyllenia proles.
<Verg. Aen. 4.258>	Ut primum alatis tetigit magalia plantis, / Aenean fundantem arces ac tecta novantem / conspicit; atque illi stellatus iaspide fulva / ensis erat, Tyrioque ardebat murice laena / demissa ex umeris, dives quae munera Dido / fecerat, et tenui telas discreverat auro.
<Verg. Aen. 4.264>	Continuo invadit:
<Verg. Aen. 4.265>	'Tu nunc Karthaginis altae / fundamenta locas, pulchramque uxorius urbem / exstruis, heu regni rerumque oblite tuarum?
<Verg. Aen. 4.267>	Ipse deum tibi me claro demittit Olympo / regnator, caelum ac terras qui numine torquet; / ipse haec ferre iubet celeris mandata per auras: /
<Verg. Aen. 4.271>	quid struis, aut qua spe Libycis teris otia terris?
<Verg. Aen. 4.271>	Si te nulla movet tantarum gloria rerum, / [nec super ipse tua moliris laude laborem,] / Ascanium surgentem et spes heredis Iuli / respice, cui regnum Italiae Romanaque tellus / debentur.'
<Verg. Aen. 4.276>	Tali Cyllenius ore locutus / mortalis visus medio sermone reliquit, / et procul in tenuem ex oculis evanuit auram.
<Verg. Aen. 4.278>	At vero Aeneas aspectu obmutuit amens, / arrectaeque horrore comae, et vox faucibus haesit.
<Verg. Aen. 4.280>	Ardet abire fuga dulcisque relinquere terras, / attonitus tanto monitu imperioque deorum.
<Verg. Aen. 4.282>	Heu quid agat?
<Verg. Aen. 4.283>	Quo nunc reginam ambire furentem / audeat adfatu?
<Verg. Aen. 4.284>	Quae prima exordia sumat?
<Verg. Aen. 4.284>	Atque animum nunc huc celerem, nunc dividit illuc, / in partisque rapit varias perque omnia versat.
<Verg. Aen. 4.286>	Haec alternanti potior sententia visa est: /
<Verg. Aen. 4.288>	Mnesthea Sergestumque vocat fortemque Serestum, / classem aptent taciti sociosque ad litora cogant, / arma parent, et quae rebus sit causa novandis / dissimulent; sese interea, quando optuma Dido / nesciat et tantos rumpi non speret amores, / temptaturum aditus, et quae mollissima fandi / tempora, quis rebus dexter modus.
<Verg. Aen. 4.294>	Ocius omnes / imperio laeti parent ac iussa facessunt.
<Verg. Aen. 4.295>	At regina dolos — quis fallere possit amantem?
<Verg. Aen. 4.296>	praesensit, motusque excepit prima futuros, / omnia tuta timens.
<Verg. Aen. 4.298>	Eadem impia Fama furenti / detulit armari classem cursumque parari.
<Verg. Aen. 4.299>	Saevit inops animi, totamque incensa per urbem / bacchatur, qualis commotis excita sacris / Thyias, ubi audito stimulant trieterica Baccho / orgia, nocturnusque vocat clamore Cithaeron.
<Verg. Aen. 4.303>	Tandem his Aenean compellat vocibus ultro: /
<Verg. Aen. 4.305>	'Dissimulare etiam sperasti, perfide, tantum / posse nefas, tacitusque mea decedere terra?
<Verg. Aen. 4.306>	Nec te noster amor, nec te data dextera quondam, / nec moritura tenet crudeli funere Dido?
<Verg. Aen. 4.308>	Quin etiam hiberno moliris sidere classem, / et mediis properas aquilonibus ire per altum, / crudelis?
<Verg. Aen. 4.311>	Quid, si non arva aliena domosque / ignotas peteres, sed Troia antiqua maneret, / Troia per undosum peteretur classibus aequor / Mene fugis?
<Verg. Aen. 4.314>	Per ego has lacrimas dextramque tuam te / (quando aliud mihi iam miserae nihil ipsa reliqui) / per conubia nostra, per inceptos hymenaeos, / si bene quid de te merui, fuit aut tibi quicquam / dulce meum, miserere domus labentis, et istam —  / oro, si quis adhuc precibus locus — exue mentem.
<Verg. Aen. 4.319>	Te propter Libycae gentes Nomadumque tyranni / odere, infensi Tyrii; te propter eundem / exstinctus pudor, et, qua sola sidera adibam, / fama prior.
<Verg. Aen. 4.323>	Cui me moribundam deseris, hospes?
<Verg. Aen. 4.323>	Hoc solum nomen quoniam de coniuge restat.
<Verg. Aen. 4.324>	Quid moror?
<Verg. Aen. 4.325>	An mea Pygmalion dum moenia frater / destruat, aut captam ducat Gaetulus Iarbas?
<Verg. Aen. 4.326>	Saltem si qua mihi de te suscepta fuisset / ante fugam suboles, si quis mihi parvulus aula / luderet Aeneas, qui te tamen ore referret, / non equidem omnino capta ac deserta viderer.'
<Verg. Aen. 4.330>	Dixerat.
<Verg. Aen. 4.331>	Ille Iovis monitis immota tenebat / lumina, et obnixus curam sub corde premebat.
<Verg. Aen. 4.332>	Tandem pauca refert:
<Verg. Aen. 4.333>	'Ego te, quae plurima fando / enumerare vales, numquam, regina, negabo / promeritam; nec me meminisse pigebit Elissae, / dum memor ipse mei, dum spiritus hos regit artus.
<Verg. Aen. 4.336>	Pro re pauca loquar.
<Verg. Aen. 4.337>	Neque ego hanc abscondere furto / speravi — ne finge — fugam, nec coniugis umquam / praetendi taedas, aut haec in foedera veni.
<Verg. Aen. 4.339>	Me si fata meis paterentur ducere vitam / auspiciis et sponte mea componere curas, / urbem Troianam primum dulcisque meorum / reliquias colerem, Priami tecta alta manerent, / et recidiva manu posuissem Pergama victis.
<Verg. Aen. 4.344>	Sed nunc Italiam magnam Gryneus Apollo, / Italiam Lyciae iussere capessere sortes: /
<Verg. Aen. 4.347>	hic amor, haec patria est.
<Verg. Aen. 4.347>	Si te Karthaginis arces, / Phoenissam, Libycaeque aspectus detinet urbis, / quae tandem, Ausonia Teucros considere terra, / invidia est?
<Verg. Aen. 4.350>	Et nos fas extera quaerere regna.
<Verg. Aen. 4.350>	Me patris Anchisae, quotiens umentibus umbris / nox operit terras, quotiens astra ignea surgunt, / admonet in somnis et turbida terret imago; / me puer Ascanius capitisque iniuria cari, / quem regno Hesperiae fraudo et fatalibus arvis.
<Verg. Aen. 4.355>	Nunc etiam interpres divom, Iove missus ab ipso —  / testor utrumque caput — celeris mandata per auras / detulit; ipse deum manifesto in lumine vidi / intrantem muros, vocemque his auribus hausi.
<Verg. Aen. 4.359>	Desine meque tuis incendere teque querelis: /
<Verg. Aen. 4.361>	Italiam non sponte sequor.'
<Verg. Aen. 4.361>	Talia dicentem iamdudum aversa tuetur, / huc illuc volvens oculos, totumque pererrat / luminibus tacitis, et sic accensa profatur: /
<Verg. Aen. 4.365>	'Nec tibi diva parens, generis nec Dardanus auctor, / perfide; sed duris genuit te cautibus horrens / Caucasus, Hyrcanaeque admorunt ubera tigres.
<Verg. Aen. 4.367>	Nam quid dissimulo, aut quae me ad maiora reservo?
<Verg. Aen. 4.368>	Num fletu ingemuit nostro?
<Verg. Aen. 4.369>	Num lumina flexit?
<Verg. Aen. 4.369>	Num lacrimas victus dedit, aut miseratus amantem est?
<Verg. Aen. 4.370>	Quae quibus anteferam?
<Verg. Aen. 4.371>	Iam iam nec maxuma Iuno, / nec Saturnius haec oculis pater aspicit aequis.
<Verg. Aen. 4.372>	Nusquam tuta fides.
<Verg. Aen. 4.373>	Eiectum litore, egentem / excepi, et regni demens in parte locavi; / amissam classem, socios a morte reduxi.
<Verg. Aen. 4.375>	Heu furiis incensa feror!
<Verg. Aen. 4.376>	Nunc augur Apollo, / nunc Lyciae sortes, nunc et Iove missus ab ipso / interpres divom fert horrida iussa per auras.
<Verg. Aen. 4.378>	Scilicet is Superis labor est, ea cura quietos / sollicitat.
<Verg. Aen. 4.380>	Neque te teneo, neque dicta refello.
<Verg. Aen. 4.380>	I, sequere Italiam ventis, pete regna per undas.
<Verg. Aen. 4.381>	Spero equidem mediis, si quid pia numina possunt, / supplicia hausurum scopulis, et nomine Dido / saepe vocaturum.
<Verg. Aen. 4.384>	Sequar atris ignibus absens, / et, cum frigida mors anima seduxerit artus, / omnibus umbra locis adero.
<Verg. Aen. 4.386>	Dabis, improbe, poenas.
<Verg. Aen. 4.386>	Audiam et haec Manis veniet mihi fama sub imos.'
<Verg. Aen. 4.387>	His medium dictis sermonem abrumpit, et auras / aegra fugit, seque ex oculis avertit et aufert, / linquens multa metu cunctantem et multa parantem / dicere.
<Verg. Aen. 4.391>	Suscipiunt famulae, conlapsaque membra / marmoreo referunt thalamo stratisque reponunt.
<Verg. Aen. 4.392>	At pius Aeneas, quamquam lenire dolentem / solando cupit et dictis avertere curas, / multa gemens magnoque animum labefactus amore, / iussa tamen divom exsequitur, classemque revisit.
<Verg. Aen. 4.396>	Tum vero Teucri incumbunt, et litore celsas / deducunt toto naves: natat uncta carina; / frondentisque ferunt remos et robora silvis / infabricata, fugae studio.
<Verg. Aen. 4.400>	Migrantis cernas, totaque ex urbe ruentis.
<Verg. Aen. 4.401>	Ac velut ingentem formicae farris acervum / cum populant, hiemis memores, tectoque reponunt; / it nigrum campis agmen, praedamque per herbas / convectant calle angusto; pars grandia trudunt / obnixae frumenta umeris; pars agmina cogunt / castigantque moras; opere omnis semita fervet.
<Verg. Aen. 4.407>	Quis tibi tum, Dido, cernenti talia sensus?
<Verg. Aen. 4.408>	quosve dabas gemitus, cum litora fervere late / prospiceres arce ex summa, totumque videres / misceri ante oculos tantis clamoribus aequor?
<Verg. Aen. 4.411>	Improbe Amor, quid non mortalia pectora cogis?
<Verg. Aen. 4.412>	Ire iterum in lacrimas, iterum temptare precando / cogitur, et supplex animos submittere amori, / ne quid inexpertum frustra moritura relinquat.
<Verg. Aen. 4.415>	'Anna, vides toto properari litore; circum / undique convenere; vocat iam carbasus auras, / puppibus et laeti nautae imposuere coronas.
<Verg. Aen. 4.418>	Hunc ego si potui tantum sperare dolorem, / et perferre, soror, potero.
<Verg. Aen. 4.420>	Miserae hoc tamen unum / exsequere, Anna, mihi.
<Verg. Aen. 4.421>	Solam nam perfidus ille / te colere, arcanos etiam tibi credere sensus; / sola viri mollis aditus et tempora noras.
<Verg. Aen. 4.423>	I, soror, atque hostem supplex adfare superbum: /
<Verg. Aen. 4.425>	non ego cum Danais Troianam exscindere gentem / Aulide iuravi, classemve ad Pergama misi, / nec patris Anchisae cineres Manisve revelli, / cur mea dicta neget duras demittere in auris.
<Verg. Aen. 4.428>	Quo ruit?
<Verg. Aen. 4.429>	Extremum hoc miserae det munus amanti: /
<Verg. Aen. 4.430>	exspectet facilemque fugam ventosque ferentis.
<Verg. Aen. 4.430>	Non iam coniugium antiquum, quod prodidit, oro, / nec pulchro ut Latio careat regnumque relinquat: /
<Verg. Aen. 4.433>	tempus inane peto, requiem spatiumque furori, / dum mea me victam doceat fortuna dolere.
<Verg. Aen. 4.434>	Extremam hanc oro veniam — miserere sororis —  / quam mihi cum dederit, cumulatam morte remittam.'
<Verg. Aen. 4.436>	Talibus orabat, talisque miserrima fletus / fertque refertque soror: sed nullis ille movetur / fletibus, aut voces ullas tractabilis audit; / fata obstant, placidasque viri deus obstruit auris.
<Verg. Aen. 4.440>	Ac, velut annoso validam cum robore quercum / Alpini Boreae nunc hinc nunc flatibus illinc / eruere inter se certant; it stridor, et altae / consternunt terram concusso stipite frondes; / ipsa haeret scopulis, et, quantum vertice ad auras / aetherias, tantum radice in Tartara tendit: /
<Verg. Aen. 4.447>	haud secus adsiduis hinc atque hinc vocibus heros / tunditur, et magno persentit pectore curas; / mens immota manet; lacrimae volvuntur inanes.
<Verg. Aen. 4.449>	Tum vero infelix fatis exterrita Dido / mortem orat; taedet caeli convexa tueri.
<Verg. Aen. 4.451>	Quo magis inceptum peragat lucemque relinquat, / vidit, turicremis cum dona imponeret aris, / horrendum dictu, latices nigrescere sacros, / fusaque in obscenum se vertere vina cruorem.
<Verg. Aen. 4.455>	Hoc visum nulli, non ipsi effata sorori.
<Verg. Aen. 4.456>	Praeterea fuit in tectis de marmore templum / coniugis antiqui, miro quod honore colebat, / velleribus niveis et festa fronde revinctum: /
<Verg. Aen. 4.460>	hinc exaudiri voces et verba vocantis / visa viri, nox cum terras obscura teneret; / solaque culminibus ferali carmine bubo / saepe queri et longas in fletum ducere voces; / multaque praeterea vatum praedicta priorum / terribili monitu horrificant.
<Verg. Aen. 4.465>	Agit ipse furentem / in somnis ferus Aeneas; semperque relinqui / sola sibi, semper longam incomitata videtur / ire viam, et Tyrios deserta quaerere terra.
<Verg. Aen. 4.468>	Eumenidum veluti demens videt agmina Pentheus, / et solem geminum et duplicis se ostendere Thebas; / aut Agamemnonius scaenis agitatus Orestes / armatam facibus matrem et serpentibus atris / cum fugit, ultricesque sedent in limine Dirae.
<Verg. Aen. 4.473>	Ergo ubi concepit furias evicta dolore / decrevitque mori, tempus secum ipsa modumque / exigit, et, maestam dictis adgressa sororem, / consilium voltu tegit, ac spem fronte serenat: /
<Verg. Aen. 4.478>	'Inveni, germana, viam — gratare sorori —  / quae mihi reddat eum, vel eo me solvat amantem.
<Verg. Aen. 4.479>	Oceani finem iuxta solemque cadentem / ultimus Aethiopum locus est, ubi maxumus Atlas / axem humero torquet stellis ardentibus aptum: /
<Verg. Aen. 4.483>	hinc mihi Massylae gentis monstrata sacerdos, / Hesperidum templi custos, epulasque draconi / quae dabat, et sacros servabat in arbore ramos, / spargens umida mella soporiferumque papaver.
<Verg. Aen. 4.486>	Haec se carminibus promittit solvere mentes / quas velit, ast aliis duras immittere curas, / sistere aquam fluviis, et vertere sidera retro; / nocturnosque movet Manis: mugire videbis / sub pedibus terram, et descendere montibus ornos.
<Verg. Aen. 4.491>	Testor, cara, deos et te, germana, tuumque / dulce caput, magicas invitam accingier artes.
<Verg. Aen. 4.493>	Tu secreta pyram tecto interiore sub auras / erige, et arma viri, thalamo quae fixa reliquit / impius, exuviasque omnis, lectumque iugalem, / quo perii, superimponas: abolere nefandi / cuncta viri monumenta iuvat, monstratque sacerdos.'
<Verg. Aen. 4.498>	Haec effata silet; pallor simul occupat ora.
<Verg. Aen. 4.499>	Non tamen Anna novis praetexere funera sacris / germanam credit, nec tantos mente furores / concipit, aut graviora timet, quam morte Sychaei: /
<Verg. Aen. 4.503>	ergo iussa parat.
<Verg. Aen. 4.503>	At regina, pyra penetrali in sede sub auras / erecta ingenti taedis atque ilice secta, / intenditque locum sertis, et fronde coronat / funerea; super exuvias ensemque relictum / effigiemque toro locat, haud ignara futuri.
<Verg. Aen. 4.508>	Stant arae circum, et crines effusa sacerdos / ter centum tonat ore deos, Erebumque Chaosque, / tergeminamque Hecaten, tria virginis ora Dianae.
<Verg. Aen. 4.511>	Sparserat et latices simulatos fontis Averni, / falcibus et messae ad lunam quaeruntur aënis / pubentes herbae nigri cum lacte veneni; / quaeritur et nascentis equi de fronte revolsus / et matri praereptus amor.
<Verg. Aen. 4.516>	Ipsa mola manibusque piis altaria iuxta, / unum exuta pedem vinclis, in veste recincta, / testatur moritura deos et conscia fati / sidera; tum, si quod non aequo foedere amantes / curae numen habet iustumque memorque, precatur.
<Verg. Aen. 4.521>	Nox erat, et placidum carpebant fessa soporem / corpora per terras, silvaeque et saeva quierant / aequora: cum medio volvuntur sidera lapsu, / cum tacet omnis ager, pecudes pictaeque volucres, / quaeque lacus late liquidos, quaeque aspera dumis / rura tenent, somno positae sub nocte silenti / [lenibant curas, et corda oblita laborum].
<Verg. Aen. 4.528>	At non infelix animi Phoenissa, nec umquam / Solvitur in somnos, oculisve aut pectore noctem / accipit: ingeminant curae, rursusque resurgens / saevit amor, magnoque irarum fluctuat aestu.
<Verg. Aen. 4.532>	Sic adeo insistit, secumque ita corde volutat: /
<Verg. Aen. 4.534>	'En, quid ago?
<Verg. Aen. 4.534>	Rursusne procos inrisa priores / experiar, Nomadumque petam conubia supplex, / quos ego sim totiens iam dedignata maritos?
<Verg. Aen. 4.536>	Iliacas igitur classes atque ultima Teucrum / iussa sequar?
<Verg. Aen. 4.538>	Quiane auxilio iuvat ante levatos, / et bene apud memores veteris stat gratia facti?
<Verg. Aen. 4.539>	Quis me autem, fac velle, sinet, ratibusve superbis / invisam accipiet?
<Verg. Aen. 4.541>	Nescis heu, perdita, necdum / Laomedonteae sentis periuria gentis?
<Verg. Aen. 4.542>	Quid tum, sola fuga nautas comitabor ovantes, / an Tyriis omnique manu stipata meorum / inferar, et, quos Sidonia vix urbe revelli, / rursus agam pelago, et ventis dare vela iubebo?
<Verg. Aen. 4.546>	Quin morere, ut merita es, ferroque averte dolorem.
<Verg. Aen. 4.547>	Tu lacrimis evicta meis, tu prima furentem / his, germana, malis oneras atque obicis hosti.
<Verg. Aen. 4.549>	Non licuit thalami expertem sine crimine vitam / degere, more ferae, tales nec tangere curas!
<Verg. Aen. 4.551>	Non servata fides cineri promissa Sychaeo!'
<Verg. Aen. 4.552>	Tantos illa suo rumpebat pectore questus.
<Verg. Aen. 4.553>	Aeneas celsa in puppi, iam certus eundi, / carpebat somnos, rebus iam rite paratis.
<Verg. Aen. 4.555>	Huic se forma dei voltu redeuntis eodem / obtulit in somnis, rursusque ita visa monere est —  / omnia Mercurio similis, vocemque coloremque / et crinis flavos et membra decora iuventa: /
<Verg. Aen. 4.560>	'Nate dea, potes hoc sub casu ducere somnos, / nec, quae te circum stent deinde pericula, cernis, / demens, nec Zephyros audis spirare secundos?
<Verg. Aen. 4.562>	Illa dolos dirumque nefas in pectore versat, / certa mori, varioque irarum fluctuat aestu.
<Verg. Aen. 4.564>	Non fugis hinc praeceps, dum praecipitare potestas?
<Verg. Aen. 4.565>	Iam mare turbari trabibus, saevasque videbis / conlucere faces, iam fervere litora flammis, / si te his attigerit terris Aurora morantem.
<Verg. Aen. 4.568>	Heia age, rumpe moras.
<Verg. Aen. 4.569>	Varium et mutabile semper / femina.'
<Verg. Aen. 4.570>	Sic fatus, nocti se immiscuit atrae.
<Verg. Aen. 4.570>	Tum vero Aeneas, subitis exterritus umbris, / corripit e somno corpus, sociosque fatigat: /
<Verg. Aen. 4.573>	'Praecipites vigilate, viri, et considite transtris; / solvite vela citi.
<Verg. Aen. 4.574>	Deus aethere missus ab alto / festinare fugam tortosque incidere funes / ecce iterum stimulat.
<Verg. Aen. 4.576>	Sequimur te, sancte deorum, / quisquis es, imperioque iterum paremus ovantes.
<Verg. Aen. 4.577>	Adsis o placidusque iuves, et sidera caelo / dextra feras.'
<Verg. Aen. 4.579>	Dixit, vaginaque eripit ensem / fulmineum, strictoque ferit retinacula ferro.
<Verg. Aen. 4.580>	Idem omnes simul ardor habet, rapiuntque ruuntque; / litora deseruere; latet sub classibus aequor; / adnixi torquent spumas et caerula verrunt.
<Verg. Aen. 4.583>	Et iam prima novo spargebat lumine terras / Tithoni croceum linquens Aurora cubile.
<Verg. Aen. 4.585>	Regina e speculis ut primum albescere lucem / vidit, et aequatis classem procedere velis, / litoraque et vacuos sensit sine remige portus, / terque quaterque manu pectus percussa decorum, / flaventesque abscissa comas, 'Pro Iuppiter, ibit / hic' ait 'et nostris inluserit advena regnis?
<Verg. Aen. 4.591>	Non arma expedient, totaque ex urbe sequentur, / deripientque rates alii navalibus?
<Verg. Aen. 4.593>	Ite, / ferte citi flammas, date vela, impellite remos! —  / Quid loquor, aut ubi sum?
<Verg. Aen. 4.595>	Quae mentem insania mutat?
<Verg. Aen. 4.595>	Infelix Dido, nunc te facta impia tangunt.
<Verg. Aen. 4.596>	Tum decuit, cum sceptra dabas. — En dextra fidesque, / quem secum patrios aiunt portare Penates, / quem subiisse umeris confectum aetate parentem!
<Verg. Aen. 4.599>	Non potui abreptum divellere corpus, et undis / spargere?
<Verg. Aen. 4.601>	Non socios, non ipsum absumere ferro / Ascanium, patriisque epulandum ponere mensis? —  / Verum anceps pugnae fuerat fortuna: — fuisset.
<Verg. Aen. 4.603>	Quem metui moritura?
<Verg. Aen. 4.604>	Faces in castra tulissem, / implessemque foros flammis, natumque patremque / cum genere extinxem, memet super ipsa dedissem.
<Verg. Aen. 4.606>	'Sol, qui terrarum flammis opera omnia lustras, / tuque harum interpres curarum et conscia Iuno, / nocturnisque Hecate triviis ululata per urbes, / et Dirae ultrices, et di morientis Elissae, / accipite haec, meritumque malis advertite numen, / et nostras audite preces.
<Verg. Aen. 4.612>	Si tangere portus / infandum caput ac terris adnare necesse est, / et sic fata Iovis poscunt, hic terminus haeret: /
<Verg. Aen. 4.615>	at bello audacis populi vexatus et armis, / finibus extorris, complexu avulsus Iuli, / auxilium imploret, videatque indigna suorum / funera; nec, cum se sub leges pacis iniquae / tradiderit, regno aut optata luce fruatur, / sed cadat ante diem, mediaque inhumatus harena.
<Verg. Aen. 4.620>	Haec precor, hanc vocem extremam cum sanguine fundo.
<Verg. Aen. 4.621>	Tum vos, o Tyrii, stirpem et genus omne futurum / exercete odiis, cinerique haec mittite nostro / munera.
<Verg. Aen. 4.624>	Nullus amor populis, nec foedera sunto.
<Verg. Aen. 4.624>	Exoriare aliquis nostris ex ossibus ultor, / qui face Dardanios ferroque sequare colonos, / nunc, olim, quocumque dabunt se tempore vires.
<Verg. Aen. 4.627>	Litora litoribus contraria, fluctibus undas / imprecor, arma armis; pugnent ipsique nepotesque.'
<Verg. Aen. 4.629>	Haec ait, et partis animum versabat in omnis, / invisam quaerens quam primum abrumpere lucem.
<Verg. Aen. 4.631>	Tum breviter Barcen nutricem adfata Sychaei; / namque suam patria antiqua cinis ater habebat: /
<Verg. Aen. 4.634>	'Annam cara mihi nutrix huc siste sororem; / dic corpus properet fluviali spargere lympha, / et pecudes secum et monstrata piacula ducat: /
<Verg. Aen. 4.637>	sic veniat; tuque ipsa pia tege tempora vitta.
<Verg. Aen. 4.637>	Sacra Iovi Stygio, quae rite incepta paravi, / perficere est animus, finemque imponere curis, / Dardaniique rogum capitis permittere flammae.'
<Verg. Aen. 4.640>	Sic ait: illa gradum studio celerabat anili.
<Verg. Aen. 4.641>	At trepida, et coeptis immanibus effera Dido, / sanguineam volvens aciem, maculisque trementis / interfusa genas, et pallida morte futura, / interiora domus inrumpit limina, et altos / conscendit furibunda rogos, ensemque recludit / Dardanium, non hos quaesitum munus in usus.
<Verg. Aen. 4.647>	Hic, postquam Iliacas vestes notumque cubile / conspexit, paulum lacrimis et mente morata, / incubuitque toro, dixitque novissima verba: /
<Verg. Aen. 4.651>	'Dulces exuviae, dum fata deusque sinebant, / accipite hanc animam, meque his exsolvite curis.
<Verg. Aen. 4.652>	Vixi, et, quem dederat cursum fortuna, peregi, / et nunc magna mei sub terras ibit imago.
<Verg. Aen. 4.654>	Urbem praeclaram statui; mea moenia vidi; / ulta virum, poenas inimico a fratre recepi; / felix, heu nimium felix, si litora tantum / numquam Dardaniae tetigissent nostra carinae!'
<Verg. Aen. 4.658>	Dixit, et, os impressa toro, 'Moriemur inultae, / sed moriamur' ait.
<Verg. Aen. 4.660>	'Sic, sic iuvat ire sub umbras: /
<Verg. Aen. 4.661>	Hauriat hunc oculis ignem crudelis ab alto / Dardanus, et nostrae secum ferat omina mortis.'
<Verg. Aen. 4.662>	Dixerat; atque illam media inter talia ferro / conlapsam aspiciunt comites, ensemque cruore / spumantem, sparsasque manus.
<Verg. Aen. 4.665>	It clamor ad alta / atria; concussam bacchatur Fama per urbem.
<Verg. Aen. 4.666>	Lamentis gemituque et femineo ululatu / tecta fremunt; resonat magnis plangoribus aether, / non aliter, quam si immissis ruat hostibus omnis / Karthago aut antiqua Tyros, flammaeque furentes / culmina perque hominum volvantur perque deorum.
<Verg. Aen. 4.671>	Audiit exanimis, trepidoque exterrita cursu / unguibus ora soror foedans et pectora pugnis / per medios ruit, ac morientem nomine clamat: /
<Verg. Aen. 4.675>	'Hoc illud, germana, fuit?
<Verg. Aen. 4.675>	Me fraude petebas?
<Verg. Aen. 4.675>	Hoc rogus iste mihi, hoc ignes araeque parabant?
<Verg. Aen. 4.676>	Quid primum deserta querar?
<Verg. Aen. 4.677>	Comitemne sororem / sprevisti moriens?
<Verg. Aen. 4.678>	Eadem me ad fata vocasses: /
<Verg. Aen. 4.679>	idem ambas ferro dolor, atque eadem hora tulisset.
<Verg. Aen. 4.679>	His etiam struxi manibus, patriosque vocavi / voce deos, sic te ut posita crudelis abessem?
<Verg. Aen. 4.681>	Exstinxti te meque, soror, populumque patresque / Sidonios urbemque tuam.
<Verg. Aen. 4.683>	Date volnera lymphis / abluam, et, extremus si quis super halitus errat, / ore legam.'
<Verg. Aen. 4.685>	Sic fata, gradus evaserat altos, / semianimemque sinu germanam amplexa fovebat / cum gemitu, atque atros siccabat veste cruores.
<Verg. Aen. 4.687>	Illa, graves oculos conata attollere, rursus / deficit; infixum stridit sub pectore vulnus.
<Verg. Aen. 4.689>	Ter sese attollens cubitoque adnixa levavit; / ter revoluta toro est, oculisque errantibus alto / quaesivit caelo lucem, ingemuitque reperta.
<Verg. Aen. 4.692>	Tum Iuno omnipotens, longum miserata dolorem / difficilisque obitus, Irim demisit Olympo, / quae luctantem animam nexosque resolveret artus.
<Verg. Aen. 4.695>	Nam quia nec fato, merita nec morte peribat, / sed misera ante diem, subitoque accensa furore, / nondum illi flavum Proserpina vertice crinem / abstulerat, Stygioque caput damnaverat Orco.
<Verg. Aen. 4.699>	Ergo Iris croceis per caelum roscida pennis, / mille trahens varios adverso sole colores, / devolat, et supra caput adstitit:
<Verg. Aen. 4.702>	'Hunc ego Diti / sacrum iussa fero, teque isto corpore solvo.'
<Verg. Aen. 4.703>	Sic ait, et dextra crinem secat: omnis et una / dilapsus calor, atque in ventos vita recessit.
<Verg. Aen. 5.1>	Interea medium Aeneas iam classe tenebat / certus iter, fluctusque atros Aquilone secabat, / moenia respiciens, quae iam infelicis Elissae / conlucent flammis.
<Verg. Aen. 5.4>	Quae tantum accenderit ignem, / causa latet; duri magno sed amore dolores / polluto, notumque, furens quid femina possit, / triste per augurium Teucrorum pectora ducunt.
<Verg. Aen. 5.7>	Ut pelagus tenuere rates, nec iam amplius ulla / occurrit tellus, maria undique et undique caelum, / olli caeruleus supra caput adstitit imber, / noctem hiememque ferens, et inhorruit unda tenebris.
<Verg. Aen. 5.11>	Ipse gubernator puppi Palinurus ab alta: /
<Verg. Aen. 5.13>	'Heu!
<Verg. Aen. 5.13>	quianam tanti cinxerunt aethera nimbi?
<Verg. Aen. 5.13>	Quidve, pater Neptune, paras?'
<Verg. Aen. 5.14>	Sic deinde locutus / colligere arma iubet validisque incumbere remis, / obliquatque sinus in ventum, ac talia fatur: /
<Verg. Aen. 5.17>	'Magnanime Aenea, non, si mihi Iuppiter auctor / spondeat, hoc sperem Italiam contingere caelo.
<Verg. Aen. 5.18>	Mutati transversa fremunt et vespere ab atro / consurgunt venti, atque in nubem cogitur aër.
<Verg. Aen. 5.20>	Nec nos obniti contra, nec tendere tantum / sufficimus.
<Verg. Aen. 5.22>	Superat quoniam Fortuna, sequamur, / quoque vocat, vertamus iter.
<Verg. Aen. 5.23>	Nec litora longe / fida reor fraterna Erycis portusque Sicanos, / si modo rite memor servata remetior astra.'
<Verg. Aen. 5.25>	Tum pius Aeneas:
<Verg. Aen. 5.26>	'Equidem sic poscere ventos / iamdudum et frustra cerno te tendere contra: /
<Verg. Aen. 5.28>	Flecte viam velis.
<Verg. Aen. 5.28>	An sit mihi gratior ulla, / quove magis fessas optem demittere naves, / quam quae Dardanium tellus mihi servat Acesten, / et patris Anchisae gremio complectitur ossa?'
<Verg. Aen. 5.31>	Haec ubi dicta, petunt portus, et vela secundi / intendunt Zephyri; fertur cita gurgite classis, / et tandem laeti notae advertuntur harenae.
<Verg. Aen. 5.34>	At procul ex celso miratus vertice montis / adventum sociasque rates occurrit Acestes, / horridus in iaculis et pelle Libystidis ursae, / Troïa Criniso conceptum flumine mater / quem genuit: veterum non immemor ille parentum / gratatur reduces, et gaza laetus agresti / excipit, ac fessos opibus solatur amicis.
<Verg. Aen. 5.41>	Postera cum primo stellas Oriente fugarat / clara dies, socios in coetum litore ab omni / advocat Aeneas, tumulique ex aggere fatur: /
<Verg. Aen. 5.45>	'Dardanidae magni, genus alto a sanguine divom, / annuus exactis completur mensibus orbis, / ex quo reliquias divinique ossa parentis / Condidimus terra maestasque sacravimus aras.
<Verg. Aen. 5.48>	Iamque dies, nisi fallor, adest, quem semper acerbum, / semper honoratum — sic di voluistis — habebo.
<Verg. Aen. 5.50>	Hunc ego Gaetulis agerem si Syrtibus exsul, / Argolicove mari deprensus et urbe Mycenae; / annua vota tamen sollemnisque ordine pompas / exsequerer, strueremque suis altaria donis.
<Verg. Aen. 5.54>	Nunc ultro ad cineres ipsius et ossa parentis, / haud equidem sine mente, reor, sine numine divom, / adsumus et portus delati intramus amicos.
<Verg. Aen. 5.57>	Ergo agite, et laetum cuncti celebremus honorem; / poscamus ventos; atque haec me sacra quotannis / urbe velit posita templis sibi ferre dicatis.
<Verg. Aen. 5.60>	Bina boum vobis Troia generatus Acestes / dat numero capita in naves; adhibete Penates / et patrios epulis et quos colit hospes Acestes.
<Verg. Aen. 5.63>	Praeterea, si nona diem mortalibus almum / Aurora extulerit radiisque retexerit orbem, / prima citae Teucris ponam certamina classis; / quique pedum cursu valet, et qui viribus audax / aut iaculo incedit melior levibusque sagittis, / seu crudo fidit pugnam committere caestu, / cuncti adsint, meritaeque exspectent praemia palmae.
<Verg. Aen. 5.70>	Ore favete omnes, et cingite tempora ramis.'
<Verg. Aen. 5.71>	Sic fatus, velat materna tempora myrto; / hoc Elymus facit, hoc aevi maturus Acestes, / hoc puer Ascanius, sequitur quos cetera pubes.
<Verg. Aen. 5.74>	Ille e concilio multis cum milibus ibat / ad tumulum, magna medius comitante caterva.
<Verg. Aen. 5.76>	Hic duo rite mero libans carchesia Baccho / fundit humi, duo lacte novo, duo sanguine sacro, / purpureosque iacit flores, ac talia fatur: /
<Verg. Aen. 5.80>	'Salve, sancte parens: iterum salvete, recepti / nequiquam cineres, animaeque umbraeque paternae.
<Verg. Aen. 5.81>	Non licuit fines Italos fataliaque arva, / nec tecum Ausonium (quicumque est) quaerere Thybrim.'
<Verg. Aen. 5.83>	Dixerat haec, adytis cum lubricus anguis ab imis / septem ingens gyros, septena volumina traxit, / amplexus placide tumulum lapsusque per aras, / caeruleae cui terga notae, maculosus et auro / squamam incendebat fulgor, ceu nubibus arcus / mille iacit varios adverso sole colores.
<Verg. Aen. 5.89>	Obstipuit visu Aeneas.
<Verg. Aen. 5.90>	Ille agmine longo / tandem inter pateras et levia pocula serpens / libavitque dapes, rursusque innoxius imo / successit tumulo, et depasta altaria liquit.
<Verg. Aen. 5.93>	Hoc magis inceptos genitori instaurat honores, / incertus, geniumne loci famulumne parentis / esse putet: caedit binas de more bidentes, / totque sues, totidem nigrantis terga iuvencos; / vinaque fundebat pateris, animamque vocabat / Anchisae magni Manisque Acheronte remissos.
<Verg. Aen. 5.99>	Nec non et socii, quae cuique est copia, laeti / dona ferunt, onerant aras, mactantque iuvencos; / ordine aena locant alii, fusique per herbam / subiciunt veribus prunas et viscera torrent.
<Verg. Aen. 5.103>	Exspectata dies aderat, nonamque serena / Auroram Phaethontis equi iam luce vehebant, / famaque finitimos et clari nomen Acestae / excierat; laeto complerant litora coetu, / visuri Aeneadas, pars et certare parati.
<Verg. Aen. 5.108>	Munera principio ante oculos circoque locantur / in medio, sacri tripodes viridesque coronae, / et palmae pretium victoribus, armaque et ostro / perfusae vestes, argenti aurique talenta; / et tuba commissos medio canit aggere ludos.
<Verg. Aen. 5.113>	Prima pares ineunt gravibus certamina remis / quattuor ex omni delectae classe carinae.
<Verg. Aen. 5.115>	Velocem Mnestheus agit acri remige Pristim, / mox Italus Mnestheus, genus a quo nomine Memmi; / ingentemque Gyas ingenti mole Chimaeram, / urbis opus, triplici pubes quam Dardana versu / impellunt, terno consurgunt ordine remi; / Sergestusque, domus tenet a quo Sergia nomen, / Centauro invehitur magna, Scyllaque Cloanthus / caerulea, genus unde tibi, Romane Cluenti.
<Verg. Aen. 5.123>	Est procul in pelago saxum spumantia contra / litora, quod tumidis submersum tunditur olim / fluctibus, hiberni condunt ubi sidera cori; / tranquillo silet, immotaque attollitur unda / campus, et apricis statio gratissima mergis.
<Verg. Aen. 5.128>	Hic viridem Aeneas frondenti ex ilice metam / constituit signum nautis pater, unde reverti / scirent, et longos ubi circumflectere cursus.
<Verg. Aen. 5.131>	Tum loca sorte legunt, ipsique in puppibus auro / ductores longe effulgent ostroque decori; / cetera populea velatur fronde iuventus, / nudatosque umeros oleo perfilsa nitescit.
<Verg. Aen. 5.135>	Considunt transtris, intentaque brachia remis; / intenti exspectant signum, exsultantiaque haurit / corda pavor pulsans, laudumque arrecta cupido.
<Verg. Aen. 5.138>	Inde, ubi clara dedit sonitum tuba, finibus omnes, / haud mora, prosiluere suis; ferit aethera clamor / nauticus, adductis spumant freta versa lacertis.
<Verg. Aen. 5.141>	Infindunt pariter sulcos, totumque dehiscit / convulsum remis rostrisque tridentibus aequor.
<Verg. Aen. 5.143>	Non tam praecipites biiugo certamine campum / corripuere, ruuntque effusi carcere currus, / nec sic immissis aurigae undantia lora / concussere iugis pronique in verbera pendent.
<Verg. Aen. 5.147>	Tum plausu fremituque virum studiisque faventum / consonat omne nemus, vocemque inclusa volutant / litora, pulsati colles clamore resultant.
<Verg. Aen. 5.150>	Effugit ante alios primisque elabitur undis / turbam inter fremitumque Gyas; quem deinde Cloanthus / consequitur, melior remis, sed pondere pinus / tarda tenet.
<Verg. Aen. 5.154>	Post hos aequo discrimine Pristis / Centaurusque locum tendunt superare priorem; / et nunc Pristis habet, nunc victam praeterit ingens / Centaurus, nunc una ambae iunctisque feruntur / frontibus, et longa sulcant vada salsa carina.
<Verg. Aen. 5.158>	Iamque propinquabant scopulo metamque tenebant, / cum princeps medioque Gyas in gurgite victor / rectorem navis compellat voce Menoeten: /
<Verg. Aen. 5.162>	'Quo tantum mihi dexter abis?
<Verg. Aen. 5.162>	Huc dirige gressum; / litus ama, et laevas stringat sine palmula cautes; / altum alii teneant.'
<Verg. Aen. 5.164>	Dixit; sed caeca Menoetes / saxa timens proram pelagi detorquet ad undas.
<Verg. Aen. 5.165>	'Quo diversus abis?'
<Verg. Aen. 5.166>	iterum 'Pete saxa, Menoete!'
<Verg. Aen. 5.166>	cum clamore Gyas revocabat; et ecce Cloanthum / respicit instantem tergo, et propiora tenentem.
<Verg. Aen. 5.168>	Ille inter navemque Gyae scopulosque sonantes / radit iter laevum interior, subitoque priorem / praeterit, et metis tenet aequora tuta relictis.
<Verg. Aen. 5.171>	Tum vero exarsit iuveni dolor ossibus ingens, / nec lacrimis caruere genae, segnemque Menoeten, / oblitus decorisque sui sociumque salutis, / in mare praecipitem puppi deturbat ab alta; / ipse gubernaclo rector subit, ipse magister, / hortaturque viros, clavumque ad litora torquet.
<Verg. Aen. 5.177>	At gravis, ut fundo vix tandem redditus imo est, / iam senior madidaque fluens in veste Menoetes / summa petit scopuli siccaque in rupe resedit.
<Verg. Aen. 5.180>	Ilium et labentem Teucri et risere natantem, / et salsos rident revomentem pectore fluctus.
<Verg. Aen. 5.182>	Hic laeta extremis spes est accensa duobus, / Sergesto Mnestheique, Gyan superare morantem.
<Verg. Aen. 5.184>	Sergestus capit ante locum scopuloque propinquat, / nec tota tamen ille prior praeeunte carina; / parte prior, partem rostro premit aemula Pristis.
<Verg. Aen. 5.187>	At media socios incedens nave per ipsos / hortatur Mnestheus:
<Verg. Aen. 5.189>	'Nunc, nunc insurgite remis, / Hectorei socii, Troiae quos sorte suprema / delegi comites; nunc illas promite vires, / nunc animos, quibus in Gaetulis Syrtibus usi, / Ionioque mari Maleaeque sequacibus undis.
<Verg. Aen. 5.193>	Non iam prima peto Mnestheus, neque vincere certo; / quamquam O! — sed superent, quibus hoc, Neptune, dedisti; / extremos pudeat rediisse; hoc vincite, cives, / et prohibete nefas.'
<Verg. Aen. 5.197>	Olli certamine summo / procumbunt; vastis tremit ictibus aerea puppis, / subtrahiturque solum; tum creber anhelitus artus / aridaque ora quatit, sudor fluit undique rivis.
<Verg. Aen. 5.200>	Attulit ipse viris optatum casus honorem.
<Verg. Aen. 5.201>	Namque furens animi dum proram ad saxa suburguet / interior, spatioque subit Sergestus iniquo, / infelix saxis in procurrentibus haesit.
<Verg. Aen. 5.204>	Concussae cautes, et acuto in murice remi / obnixi crepuere, inlisaque prora pependit.
<Verg. Aen. 5.206>	Consurgunt nautae et magno clamore morantur, / ferratasque trudes et acuta cuspide contos / expediunt, fractosque legunt in gurgite remos.
<Verg. Aen. 5.209>	At laetus Mnestheus successuque acrior ipso / agmine remorum celeri ventisque vocatis / prona petit maria et pelago decurrit aperto.
<Verg. Aen. 5.212>	Qualis spelunca subito commota columba, / cui domus et dulces latebroso in pumice nidi, / fertur in ana volans, plausumque exterrita pennis / dat tecto ingentem, mox aere lapsa quieto / radit iter liquidum, celeres neque commovet alas: /
<Verg. Aen. 5.218>	sic Mnestheus, sic ipsa fuga secat ultima Pristis / aequora, sic illam fert impetus ipse volantem.
<Verg. Aen. 5.219>	Et primum in scopulo luctantem deserit alto / Sergestum, brevibusque vadis frustraque vocantem / auxilia, et fractis discentem currere remis / Inde Gyan ipsamque ingenti mole Chimaeram / consequitur; cedit, quoniam spoliata magistro est.
<Verg. Aen. 5.224>	Solus iamque ipso superest in fine Cloanthus: /
<Verg. Aen. 5.226>	quem petit, et summis adnixus viribus urguet.
<Verg. Aen. 5.226>	Tum vero ingeminat clamor, cunctique sequentem / instigant studiis, resonatque fragoribus aether.
<Verg. Aen. 5.228>	Hi proprium decus et partum indignantur honorem / ni teneant, vitamque volunt pro laude pacisci; / hos successus alit: possunt, quia posse videntur.
<Verg. Aen. 5.231>	Et fors aequatis cepissent praemia rostris, / ni palmas ponto tendens utrasque Cloanthus / fudissetque preces, divosque in vota vocasset: /
<Verg. Aen. 5.235>	Di, quibus imperium est pelagi, quorum aequora curro, / vobis laetus ego hoc candentem in litore taurum / constituam ante aras, voti reus, extaque salsos / porriciam in fluctus et vina liquentia fundam.'
<Verg. Aen. 5.238>	Dixit, eumque imis sub fluctibus audiit omnis / Nereidum Phorcique chorus Panopeaque virgo, / et pater ipse manu magna Portunus euntem / impulit; illa Noto citius volucrique sagitta / ad terram fugit, et portu se condidit alto.
<Verg. Aen. 5.243>	Tum satus Anchisa, cunctis ex more vocatis, / victorem magna praeconis voce Cloanthum / declarat viridique advelat tempora lauro, / muneraque in naves ternos optare iuvencos, / vinaque et argenti magnum dat ferre talentum.
<Verg. Aen. 5.248>	Ipsis praecipuos ductoribus addit honores: /
<Verg. Aen. 5.250>	victori chlamydem auratam, quam plurima circum / purpura maeandro duplici Meliboea cucurrit, / intextusque puer frondosa regius Ida / veloces iaculo cervos cursuque fatigat, / acer, anhelanti similis, quem praepes ab Ida / sublimem pedibus rapuit Iovis armiger uncis; / longaevi palmas nequiquam ad sidera tendunt / custodes, saevitque canum latratus in auras.
<Verg. Aen. 5.257>	At qui deinde locum tenuit virtute secundum, / levibus huic hamis consertam auroque trilicem / loricam, quam Demoleo detraxerat ipse / victor apud rapidum Simoënta sub Ilio alto, / donat habere viro, decus et tutamen in armis.
<Verg. Aen. 5.262>	Vix illam famuli Phegeus Sagarisque ferebant / multiplicem, conixi umeris; indutus at olim / Demoleos cursu palantes Troas agebat.
<Verg. Aen. 5.265>	Tertia dona facit geminos ex aere lebetas, / cymbiaque argento perfecta atque aspera signis.
<Verg. Aen. 5.267>	Iamque adeo donati omnes opibusque superbi / puniceis ibant evincti tempora taenis, / cum saevo e scopulo multa vix arte revolsus, / amissis remis atque ordine debilis uno, / inrisam sine honore ratem Sergestus agebat.
<Verg. Aen. 5.272>	Qualis saepe viae deprensus in aggere serpens, / aerea quem obliquum rota transiit, aut gravis ictu / seminecem liquit saxo lacerumque viator; / nequiquam longos fugiens dat corpore tortus, / parte ferox, ardensque oculis, et sibila colla / arduus attollens, pars volnere clauda retentat / nexantem nodis seque in sua membra plicantem: /
<Verg. Aen. 5.280>	tali remigio navis se tarda movebat; / vela facit tamen, et velis subit ostia plenis.
<Verg. Aen. 5.281>	Sergestum Aeneas promisso munere donat, / servatam ob navem laetus sociosque reductos.
<Verg. Aen. 5.283>	Olli serva datur, operum haud ignara Minervae, / Cressa genus, Pholoë, geminique sub ubere nati.
<Verg. Aen. 5.285>	Hoc pius Aeneas misso certamine tendit / gramineum in campum, quem collibus undique curvis / cingebant silvae, mediaque in valle theatri / circus erat; quo se multis cum milibus heros / consessu medium tulit exstructoque resedit.
<Verg. Aen. 5.290>	Hic, qui forte velint rapido contendere cursu, / imitat pretiis animos, et praemia ponit.
<Verg. Aen. 5.292>	Undique conveniunt leucri mixtique Sicani, / Nisus et Euryalus primi, / Euryalus forma insignis viridique iuventa, / Nisus amore pio pueri; quos deinde secutus / regius egregia Priami de stirpe Diores; / hunc Salius simul et Patron, quorum alter Acarnan, / alter ab Arcadio Tegeaeae sanguine gentis; / tum duo Trinacrii iuvenes, Helymus Panopesque, / adsueti silvis, comites senioris Acestae; / multi praeterea, quos fama obscura recondit.
<Verg. Aen. 5.302>	Aeneas quibus in mediis sic deinde locutus: /
<Verg. Aen. 5.304>	'Accipite haec animis, laetasque advertite mentes: /
<Verg. Aen. 5.305>	nemo ex hoc numero mihi non donatus abibit.
<Verg. Aen. 5.305>	Gnosia bina dabo levato lucida ferro / spicula caelatamque argento ferre bipennem; / omnibus hic erit unus honos.
<Verg. Aen. 5.308>	Tres praemia primi / accipient flavaque caput nectentur oliva.
<Verg. Aen. 5.309>	Primus equum phaleris insignem victor habeto; / alter Amazoniam pharetram plenamque sagittis / Threïciis, lato quam circum amplectitur auro / balteus et tereti subnectit fibula gemma; / tertius Argolica hac galea contentus abito.'
<Verg. Aen. 5.314>	Haec ubi dicta, locum capiunt, signoque repente / corripiunt spatia audito, limenque relinquunt, / effusi nimbo similes, simul ultima signant.
<Verg. Aen. 5.317>	Primus abit longeque ante omnia corpora Nisus / emicat, et ventis et fulminis ocior alis; / proximus huic, longo sed proxumus intervallo, / insequitur Salius; spatio post deinde relicto / tertius Euryalus: /
<Verg. Aen. 5.323>	Euryalumque Helymus sequitur; quo deinde sub ipso / ecce volat calcemque terit iam calce Diores, / incumbens umero, spatia et si plura supersint, / transeat elapsus prior, ambiguumque relinquat.
<Verg. Aen. 5.326>	Iamque fere spatio extremo fessique sub ipsam / finem adventabant, levi cum sanguine Nisus / labitur infelix, caesis ut forte iuvencis / fusus humum viridisque super madefecerat herbas.
<Verg. Aen. 5.330>	Hic iuvenis iam victor ovans vestigia presso / haud tenuit titubata solo, sed pronus in ipso / concidit immundoque fimo sacroque cruore.
<Verg. Aen. 5.333>	Non tamen Euryali, non ille oblitus amorum; / nam sese opposuit Salio per lubrica surgens; / ille autem spissa iacuit revolutus harena.
<Verg. Aen. 5.336>	Emicat Euryalus, et munere victor amici / prima tenet, plausuque volat fremituque secundo.
<Verg. Aen. 5.338>	Post Helymus subit, et nunc tertia palma Diores.
<Verg. Aen. 5.339>	Hic totum caveae consessum ingentis et ora / prima patrum magnis Salius clamoribus implet, / ereptumque dolo reddi sibi poscit honorem.
<Verg. Aen. 5.342>	Tutatur favor Euryalum, lacrimaeque decorae, / gratior et pulchro veniens in corpore virtus.
<Verg. Aen. 5.344>	Adiuvat et magna proclamat voce Diores, / qui subiit palmae, frustraque ad praemia venit / ultima, si primi Salio reddentur honores.
<Verg. Aen. 5.347>	Tum pater Aeneas 'Vestra' inquit 'munera vobis / certa manent, pueri, et palmam movet ordine nemo; / me liceat casus misereri insontis amici.'
<Verg. Aen. 5.350>	Sic fatus, tergum Gaetuli immane leonis / dat Salio, villis onerosum atque unguibus aureis.
<Verg. Aen. 5.352>	Hic Nisus, 'Si tanta' inquit 'sunt praemia victis, / et te lapsorum miseret, quae munera Niso / digna dabis, primam merui qui laude coronam, / ni me, quae Salium, fortuna inimica tulisset?
<Verg. Aen. 5.356>	Et simul his dictis faciem ostentabat et udo / turpia membra fimo.
<Verg. Aen. 5.358>	Risit pater optimus olli / et clipeum efferri iussit, Didymaonis artem, / Neptuni sacro Danais de poste refixum.
<Verg. Aen. 5.360>	Hoc iuvenem egregium praestanti munere donat; / Post, ubi confecti cursus, et dona peregit: /
<Verg. Aen. 5.363>	'Nunc, si cui virtus animusque in pectore praesens, / adsit, et evinctis attollat brachia palmis.'
<Verg. Aen. 5.364>	Sic ait, et geminum pugnae proponit honorem, / victori velatum auro vittisque iuvencum, / ensem atque insignem galeam solacia victo.
<Verg. Aen. 5.367>	Nec mora: continuo vastis cum viribus effert / ora Dares, magnoque virum se murmure tollit; / solus qui Paridem solitus contendere contra, / idemque ad tumulum, quo maximus occubat Hector, / victorem Buten immani corpore, qui se / Bebrycia veniens Amyci de gente ferebat, / perculit, et fulva moribundum extendit harena.
<Verg. Aen. 5.374>	Talis prima Dares caput altum in proelia tollit, / ostenditque umeros latos, alternaque iactat / brachia protendens, et verberat ictibus auras.
<Verg. Aen. 5.377>	Quaeritur huic alius; nec quisquam ex agmine tanto / audet adire virum manibusque inducere caestus.
<Verg. Aen. 5.379>	Ergo alacris, cunctosque putans excedere palma, / Aeneae stetit aute pedes, nec plura moratus / tum laeva taurum cornu tenet, atque ita fatur: /
<Verg. Aen. 5.383>	'Nate dea, si nemo audet se credere pugnae, / quae finis standi?
<Verg. Aen. 5.384>	Quo me decet usque teneri?
<Verg. Aen. 5.384>	Ducere dona iube.'
<Verg. Aen. 5.385>	Cuncti simul ore fremebant / Dardanidae, reddique viro promissa iubebant.
<Verg. Aen. 5.386>	Hic gravis Entellum dictis castigat Acestes, / proximus ut viridante toro consederat herbae: /
<Verg. Aen. 5.389>	'Entelle, heroum quondam fortissime frustra, / tantane tam patiens nullo certamine tolli / dona sines?
<Verg. Aen. 5.391>	Ubi nunc nobis deus ille magister / requiquam memoratus Eryx?
<Verg. Aen. 5.392>	Ubi fama per omnem / Trinacriam, et spolia illa tuis pendentia tectis?'
<Verg. Aen. 5.393>	Ille sub haec:
<Verg. Aen. 5.394>	'Non laudis amor, nec gloria cessit / pulsa metu; sed enim gelidus tardante senecta / sanguis hebet, frigentque effetae in corpore vires.
<Verg. Aen. 5.396>	Si mihi, quae quondam fuerat, quaque improbus iste / exsultat fidens, si nunc foret illa iuventas, / haud equidem pretio inductus pulchroque iuvenco / venissem, nec dona moror.'
<Verg. Aen. 5.400>	Sic deinde locutus / in medium geminos immani pondere caestus / proiecit, quibus acer Eryx in proelia suetus / ferre manum, duroque intendere brachia tergo.
<Verg. Aen. 5.403>	Obstipuere animi: tantorum ingentia septem / terga boum plumbo insuto ferroque rigebant.
<Verg. Aen. 5.405>	Ante omnes stupet ipse Dares, longeque recusat; / magnanimusque Anchisiades et pondus et ipsa / huc illuc vinclorum immensa volumina versat.
<Verg. Aen. 5.408>	Tum senior talis referebat pectore voces: /
<Verg. Aen. 5.410>	'Quid, si quis caestus ipsius et Herculis arma / vidisset, tristemque hoc ipso in litore pugnam?
<Verg. Aen. 5.411>	Haec germanus Eryx quondam tuus arma gerebat; —  / sanguine cernis adhuc sparsoque infecta cerebro; —  / his magnum Alciden contra stetit; his ego suetus, / dum melior vires sanguis dabat, aemula necdum / temporibus geminis canebat sparsa senectus.
<Verg. Aen. 5.416>	Sed si nostra Dares haec Troius arma recusat, / idque pio sedet Aeneae, prohat auctor Acestes, / aequemus pugnas.
<Verg. Aen. 5.419>	Erycis tibi terga remitto; / solve metus; et tu Troianos exue caestus.'
<Verg. Aen. 5.420>	Haec fatus, duplicem ex umeris reiecit amictum / et magnos membrorum artus, magna ossa lacertosque / exuit, atque ingens media consistit harena.
<Verg. Aen. 5.423>	Tum satus Anchisa caestus pater extulit aequos, / et paribus palmas amborum innexuit armis.
<Verg. Aen. 5.425>	Constitit in digitos extemplo arrectus uterque, / brachiaque ad superas interritus extulit auras.
<Verg. Aen. 5.427>	Abduxere retro longe capita ardua ab ictu, / immiscentque manus manibus, pugnamque lacessunt.
<Verg. Aen. 5.429>	Ille pedum melior motu, fretusque iuventa; / hic membris et mole valens, sed tarda trementi / genua labant, vastos quatit aeger anhelitus artus.
<Verg. Aen. 5.432>	Multa viri nequiquam inter se volnera iactant, / multa cavo lateri ingeminant, et pectore vastos / dant sonitus, erratque auris et tempora circum / crebra manus, duro crepitant sub volnere malae.
<Verg. Aen. 5.436>	Stat gravis Entellus nisuque immotus eodem, / corpore tela modo atque oculis vigilantibus exit.
<Verg. Aen. 5.438>	Ille, velut celsam oppugnat qui molibus urbem, / aut montana sedet circum castella sub armis, / nunc hos, nunc illos aditus, omnemque pererrat / arte locum, et variis adsultibus inritus urguet.
<Verg. Aen. 5.442>	Ostendit dextram insurgens Entellus, et alte / extulit: ille ictum venientem a vertice velox / praevidit, celerique elapsus corpore cessit.
<Verg. Aen. 5.445>	Entellus vires in ventum effudit, et ultro / ipse gravis graviterque ad terram pondere vasto / concidit, ut quondam cava concidit aut Erymantho, / aut Ida in magna, radicibus eruta pinus.
<Verg. Aen. 5.449>	Consurgunt studiis Teucri et Trinacria pubes; / it clamor caelo, primusque accurrit Acestes, / aequaevumque ab humo miserans attollit amicum.
<Verg. Aen. 5.452>	At non tardatus casu neque territus heros / acrior ad pugnam redit ac vim suscitat ira.
<Verg. Aen. 5.454>	Tum pudor incendit vires et conscia virtus, / praecipitemque Daren ardens agit aequore toto, / nunc dextra ingeminans ictus, nunc ille sinistra; / nec mora, nec requies: quam multa grandine nimbi / culminibus crepitant, sic densis ictibus heros / creber utraque manu pulsat versatque Dareta.
<Verg. Aen. 5.460>	Tum pater Aeneas procedere longius iras / et saevire animis Entellum haud passus acerbis; / sed finem imposuit pugnae, fessumque Dareta / eripuit mulcens dictis, ac talia fatur: /
<Verg. Aen. 5.465>	'Infelix, quae tanta animum dementia cepit?
<Verg. Aen. 5.465>	Non vires alias conversaque numina sentis?
<Verg. Aen. 5.466>	Cede deo.'
<Verg. Aen. 5.467>	Dixitque et proelia voce diremit.
<Verg. Aen. 5.467>	Ast illum fidi aequales, genua aegra trahentem, / iactantemque utroque caput, crassumque cruorem / ore eiectantem mixtosque in sanguine dentes, / ducunt ad naves; galeamque ensemque vocati / accipiunt; palmam Entello taurumque relinquunt.
<Verg. Aen. 5.472>	Hic victor, superans animis tauroque superbus: /
<Verg. Aen. 5.474>	'Nate dea, vosque haec' inquit 'cognoscite, Teucri, / et mihi quae fuerint iuvenali in corpore vires, / et qua servetis revocatum a morte Dareta.'
<Verg. Aen. 5.476>	Dixit, et adversi contra stetit ora iuvenci, / qui donum adstabat pugnae, durosque reducta / libravit dextra media inter cornua caestus, / arduus, effractoque inlisit in ossa cerebro.
<Verg. Aen. 5.480>	sternitur exanimisque tremens procumbit humi bos.
<Verg. Aen. 5.481>	Ille super tales effundit pectore voces: /
<Verg. Aen. 5.483>	'Hanc tibi, Eryx, meliorem animam pro morte Daretis / persolvo; hic victor caestus artemque repono.'
<Verg. Aen. 5.484>	Protinus Aeneas celeri certare sagitta / invitat qui forte velint, et praemia ponit, / ingentique manu malum de nave Seresti / erigit, et volucrem traiecto in fune columbam, / quo tendant ferrum, malo suspendit ab alto.
<Verg. Aen. 5.489>	Convenere viri, deiectamque aerea sortem / accepit galea; et primus clamore secundo / Hyrtacidae ante omnes exit locus Hippocoöntis; / quem modo navali Mnestheus certamine victor / consequitur, viridi Mnestheus evinctus oliva.
<Verg. Aen. 5.494>	Tertius Eurytion, tuus, o clarissime, frater, / Pandare, qui quondam, iussus confundere foedus, / in medios telum torsisti primus Achivos.
<Verg. Aen. 5.497>	Extremus galeaque ima subsedit Acestes, / ausus et ipse manu iuvenum temptare laborem.
<Verg. Aen. 5.499>	Tum validis flexos incurvant viribus arcus / pro se quisque viri, et depromunt tela pharetris.
<Verg. Aen. 5.501>	Primaque per caelum, nervo stridente, sagitta / Hyrtacidae iuvenis volucres diverberat auras; / et venit, adversique infigitur arbore mali.
<Verg. Aen. 5.504>	Intremuit malus, timuitque exterrita pennis / ales, et ingenti sonuerunt omnia plausu.
<Verg. Aen. 5.506>	Post acer Mnestheus adducto constitit arcu, / alta petens, pariterque oculos telumque tetendit.
<Verg. Aen. 5.508>	Ast ipsam miserandus avem contingere ferro / non valuit: nodos et vincula linea rupit, / quis innexa pedem malo pendebat ab alto: /
<Verg. Aen. 5.512>	illa notos atque alta volans in nubila fugit.
<Verg. Aen. 5.512>	Tum rapidus, iamdudum arcu contenta parato / tela tenens, fratrem Eurytion in Pota vocavit, / iam vacuo laetam caelo speculatus, et alis / plaudentem nigra figit sub nube columbam.
<Verg. Aen. 5.516>	Decidit exanimis, vitamque reliquit in astris / aetheriis, fixamque refert delapsa sagittam.
<Verg. Aen. 5.518>	Amissa solus palma superabat Acestes; / qui tamen aerias telum contendit in auras, / ostentans artemque pater arcumque sonantem.
<Verg. Aen. 5.521>	Hic oculis subito obicitur magnoque futurum / augurio monstrum; docuit post exitus ingens, / seraque terrifici cecinerunt omina vates.
<Verg. Aen. 5.524>	Namque volans liquidis in nubibus arsit harundo, / signavitque viam flammis, tenuisque recessit / consumpta in ventos, caelo ceu saepe refixa / transcurrunt crinemque volantia sidera ducunt.
<Verg. Aen. 5.528>	Attonitis haesere animis, superosque precati / Trinacrii Teucrique viri; nec maximus omen / abnuit Aeneas; sed laetum amplexus Acesten / muneribus cumulat magnis, ac talia fatur: /
<Verg. Aen. 5.533>	'Sume, pater; nam te voluit rex magnus Olympi / talibus auspiciis exsortem ducere honores.
<Verg. Aen. 5.534>	Ipsius Anchisae longaevi hoc munus habebis, / cratera impressum signis, quem Thracius olim / Anchisae genitori in magno munere Cisseus / ferre sui dederat monumentum et pignus amoris.'
<Verg. Aen. 5.538>	Sic fatus cingit viridanti tempora lauro, / et primum ante omnes victorem appellat Acesten.
<Verg. Aen. 5.540>	Nec bonus Eurytion praelato invidit honori, / quamvis solus avem caelo deiecit ab alto.
<Verg. Aen. 5.542>	Proximus ingreditur donis, qui vincula rupit; / extremus, volucri qui fixit arundine malum.
<Verg. Aen. 5.544>	At pater Aeneas, nondum certamine misso, / custodem ad sese comitemque impubis Iuli / Epytiden vocat, et fidam sic fatur ad aurem: /
<Verg. Aen. 5.548>	'Vade age, et Ascanio, si iam puerile paratum / agmen habet secum, cursusque instruxit equorum, / ducat avo turmas, et sese ostendat in armis, / dic' ait.
<Verg. Aen. 5.551>	Ipse omnem longo decedere circo / infusum populum, et campos iubet esse patentes.
<Verg. Aen. 5.552>	Incedunt pueri, pariterque ante ora parentum / frenatis lucent in equis, quos omnis euntes / Trinacriae mirata fremit Troiaeque iuventus.
<Verg. Aen. 5.555>	omnibus in morem tonsa coma pressa corona; / cornea bina ferunt praefixa hastilia ferro; / pars levis umero pharetras; it pectore summo / flexilis obtorti per collum circulus auri.
<Verg. Aen. 5.559>	Tres equitum numero turmae, ternique vagantur / ductores: pueri bis seni quemque secuti / agmine partito fulgent paribusque magistris.
<Verg. Aen. 5.562>	Una acies iuvenum, ducit quam parvus ovantem / nomen avi referens Priamus, — tua clara, Polite, / progenies, auctura Italos, — quem Thracius albis / portat equus bicolor maculis, vestigia primi / alba pedis frontemque ostentans arduus albam.
<Verg. Aen. 5.567>	Alter Atys, genus unde Atii duxere Latini, / parvus Atys, pueroque puer dilectus Iulo.
<Verg. Aen. 5.569>	Extremus, formaque ante omnis pulcher, Iulus / Sidonio est invectus equo, quem candida Dido / esse sui dederat monumentum et pignus amoris.
<Verg. Aen. 5.572>	Cetera Trinacrii pubes senioris Acestae / fertur equis.
<Verg. Aen. 5.574>	Excipiunt plausu pavidos, gaudentque tuentes / Dardanidae, veterumque adgnoscunt ora parentum.
<Verg. Aen. 5.576>	Postquam omnem laeti consessum oculosque suorum / lustravere in equis, signum clamore paratis / Epytides longe dedit insonuitque flagello.
<Verg. Aen. 5.579>	Olli discurrere pares, atque agmina terni / diductis solvere choris, rursusque vocati / convertere vias infestaque tela tulere.
<Verg. Aen. 5.582>	Inde alios ineunt cursus aliosque recursus / adversi spatiis, alternosque orbibus orbes / impediunt, pugnaeque cient simulacra sub armis; / et nunc terga fuga nudant, nunc spicula vertunt / infensi, facta pariter nunc pace feruntur.
<Verg. Aen. 5.587>	Ut quondam Creta fertur Labyrinthus in alta / parietibus textum caecis iter, ancipitemque / mille viis habuisse dolum, qua signa sequendi / falleret indeprensus et inremeabilis error; / haud alio Teucrum nati vestigia cursu / impediunt texuntque fugas et proelia ludo, / delphinum similes, qui per maria umida nando / Carpathium Libycumque secant, [luduntque per undas.]
<Verg. Aen. 5.595>	Hunc morem cursus atque haec certamina primus / Ascanius, Longam muris cum cingeret Albam, / rettulit, et priscos docuit celebrare Latinos, / quo puer ipse modo, secum quo Troïa pubes; / Albani docuere suos; hinc maxima porro / accepit Roma, et patrium servavit honorem; / Troiaque nunc pueri, Troianum dicitur agmen.
<Verg. Aen. 5.602>	Hac celebrata tenus sancto certamina patri.
<Verg. Aen. 5.603>	Hic primum fortuna fidem mutata novavit.
<Verg. Aen. 5.604>	Dum variis tumulo referunt sollemnia ludis, / Irim de caelo misit Saturnia Iuno / Iliacam ad classem, ventosque adspirat eunti, / multa movens, necdum antiquum saturata dolorem.
<Verg. Aen. 5.608>	Illa, viam celerans per mille coloribus arcum, / nulli visa cito decurrit tramite virgo.
<Verg. Aen. 5.610>	Conspicit ingentem concursum, et litora lustrat, / desertosque videt portus classemque relictam.
<Verg. Aen. 5.612>	At procul in sola secretae Troades acta / amissum Anchisen flebant, cunctaeque profundum / pontum adspectabant flentes.
<Verg. Aen. 5.615>	'Heu tot vada fessis / et tantum superesse maris!'
<Verg. Aen. 5.616>	vox omnibus una.
<Verg. Aen. 5.616>	Urbem orant; taedet pelagi perferre laborem.
<Verg. Aen. 5.617>	Ergo inter medias sese haud ignara nocendi / conicit, et faciemque deae vestemque reponit; / fit Beroë, Tmarii coniunx longaeva Dorycli, / cui genus et quondam nomen natique fuissent; / ac sic Dardanidum mediam se matribus infert: /
<Verg. Aen. 5.623>	'O miserae, quas non manus' inquit 'Achaïca bello / traxerit ad letum patriae sub moenibus!
<Verg. Aen. 5.624>	O gens / infelix, cui te exitio Fortuna reservat?
<Verg. Aen. 5.625>	Septuma post Troiae exscidium iam vertitur aestas, / cum freta, cum terras omnes, tot inhospita saxa / sideraque emensae ferimur, dum per mare magnum / Italiam sequimur fugientem, et volvimur undis.
<Verg. Aen. 5.629>	Hic Erycis fines fraterni, atque hospes Acestes: /
<Verg. Aen. 5.631>	quis prohibet muros iacere et dare civibus urbem?
<Verg. Aen. 5.631>	O patria et rapti nequiquam ex hoste Penates, / nullane iam Troiae dicentur moenia?
<Verg. Aen. 5.633>	Nusquam / Hectoreos amnes, Xanthum et Simoenta, videbo?
<Verg. Aen. 5.634>	Quin agite et mecum infaustas exurite puppes.
<Verg. Aen. 5.635>	Nam mihi Cassandrae per somnum vatis imago / ardentes dare visa faces:
<Verg. Aen. 5.637>	'Hic quaerite Troiam; / hic domus est' inquit 'vobis.'
<Verg. Aen. 5.638>	Iam tempus agi res, / uec tantis mora prodigiis.
<Verg. Aen. 5.639>	En quattuor arae / Neptuno; deus ipse faces animumque ministrat.'
<Verg. Aen. 5.640>	Haec memorans, prima infensum vi corripit ignem, / sublataque procul dextra conixa coruscat, / et iacit: arrectae mentes stupefactaque corda / Iliadum.
<Verg. Aen. 5.644>	Hic una e multis, quae maxima natu, / Pyrgo, tot Priami natorum regia nutrix: /
<Verg. Aen. 5.646>	'Non Beroë vobis, non haec Rhoeteïa, matres, / est Dorycli coniunx; divini signa decoris / ardentesque notate oculos; qui spiritus illi, / qui voltus, vocisque sonus, vel gressus eunti.
<Verg. Aen. 5.649>	Ipsa egomet dudum Beroen digressa reliqui / aegram, indignantem, tali quod sola careret / munere, nec meritos Anchisae inferet honores.'
<Verg. Aen. 5.652>	Haec effata.
<Verg. Aen. 5.653>	At matres primo ancipites oculisque malignis / ambiguae spectare rates miserum inter amorem / praesentis terrae fatisque vocantia regna, / cum dea se paribus per caelum sustulit alis, / ingentemque fuga secuit sub nubibus arcum.
<Verg. Aen. 5.658>	Tum vero attonitae monstris actaeque furore / conclamant, rapiuntque focis penetralibus ignem; / pars spoliant aras, frondem ac virgulta facesque / coniciunt.
<Verg. Aen. 5.662>	Furit immissis Volcanus habenis / transtra per et remos et pictas abiete puppes.
<Verg. Aen. 5.663>	Nuntius Anchisae ad tumulum cuneosque theatri / incensas perfert naves Eumelus, et ipsi / respiciunt atram in nimbo volitare favillam.
<Verg. Aen. 5.666>	Primus et Ascanius, cursus ut laetus equestres / ducebat, sic acer equo turbata petivit / castra, nec exanimes possunt retinere magistri.
<Verg. Aen. 5.669>	'Quis furor iste novus?
<Verg. Aen. 5.670>	Quo nunc, quo tenditis' inquit, / 'heu, miserae cives?
<Verg. Aen. 5.671>	Non hostem inimicaque castra / Argivum, vestras spes uritis.
<Verg. Aen. 5.672>	En, ego vester / Ascanius!'
<Verg. Aen. 5.673>	Galeam ante pedes proiecit inanem, / qua ludo indutus belli simulacra ciebat; / accelerat simul Aeneas, simul agmina Teucrum.
<Verg. Aen. 5.675>	Ast illae diversa metu per litora passim / diffugiunt, silvasque et sicubi concava furtim / saxa petunt; piget incepti lucisque, suosque / mutatae adgnoscunt, excussaque pectore Iuno est.
<Verg. Aen. 5.679>	Sed non idcirco flammae atque incendia vires / indomitas posuere; udo sub robore vivit / stuppa vomens tardum fumum, lentusque carinas / est vapor, et toto descendit corpore pestis, / nec vires heroum infusaque flumina prosunt.
<Verg. Aen. 5.684>	Tum pius Aeneas umeris abscindere vestem, / auxilioque vocare deos, et tendere palmas: /
<Verg. Aen. 5.687>	'Iuppiter omnipotens, si nondum exosus ad unum / Troianos, si quid pietas antiqua labores / respicit humanos, da flammam evadere classi / nunc, Pater, et tenues Teucrum res eripe leto.
<Verg. Aen. 5.690>	Vel tu, quod superest infesto fulmine morti, / si mereor, demitte, tuaque hic obrue dextra.'
<Verg. Aen. 5.692>	Vix haec ediderat, cum effusis imbribus atra / tempestas sine more furit, tonitruque tremescunt / ardua terrarum et campi; ruit aethere toto / turbidus imber aqua densisque nigerrimus austris; / implenturque super puppes; semiusta madescunt / robora; restinctus donec vapor omnis, et omnes, / quattuor amissis, servatae a peste carinae.
<Verg. Aen. 5.699>	At pater Aeneas, casu concussus acerbo, / nunc huc ingentes, nunc illuc pectore curas / mutabat versans, Siculisne resideret arvis, / oblitus fatorum, Italasne capesseret oras.
<Verg. Aen. 5.703>	Tum senior Nautes, unum Tritonia Pallas / quem docuit multaque insignem reddidit arte, / haec responsa dabat, vel quae portenderet ira / magna deum, vel quae fatorum posceret ordo; / isque his Aenean solatus vocibus infit: /
<Verg. Aen. 5.709>	'Nate dea, quo fata trahunt retrahuntque, sequamur; / quidquid erit, superanda omnis fortuna ferendo est.
<Verg. Aen. 5.710>	Est tibi Dardanius divinae stirpis Acestes: /
<Verg. Aen. 5.712>	hunc cape consiliis socium et coniunge volentem; / huic trade, amissis superant qui navibus, et quos / pertaesum magni incepti rerumque tuarum est; / longaevosque senes ac fessas aequore matres, / et quidquid tecum invalidum metuensque pericli est, / delige, et his habeant terris sine moenia fessi: /
<Verg. Aen. 5.718>	urbem appellabunt permisso nomine Acestam.'
<Verg. Aen. 5.718>	Talibus incensus dictis senioris amici, / tum vero in curas animo diducitur omnes.
<Verg. Aen. 5.720>	Et nox atra polum bigis subvecta tenebat: /
<Verg. Aen. 5.722>	visa dehinc caelo facies delapsa parentis / Anchisae subito tales effundere voces: /
<Verg. Aen. 5.724>	'Nate, mihi vita quondam, dum vita manebat, / care magis, nate, Iliacis exercite fatis, / imperio Iovis huc venio, qui classibus ignem / depulit, et caelo tandem miseratus ab alto est.
<Verg. Aen. 5.727>	Consiliis pare, quae nunc pulcherrima Nautes / dat senior; lectos iuvenes, fortissima corda, / defer in Italiam; gens dura atque aspera cultu / debellanda tibi Latio est.
<Verg. Aen. 5.731>	Ditis tamen ante / infernas accede domos, et Averna per alta / congressus pete, nate, meos.
<Verg. Aen. 5.733>	Non me impia namque / Tartara habent, tristes umbrae, sed amoena piorum / concilia Elysiumque colo.
<Verg. Aen. 5.735>	Huc casta Sibylla / nigrarum multo pecudum te sanguine ducet: /
<Verg. Aen. 5.737>	tum genus omne tuum, et quae dentur moenia, disces.
<Verg. Aen. 5.737>	Iamque vale: torquet medios Nox humida cursus, / et me saevus equis Oriens adflavit anhelis.'
<Verg. Aen. 5.739>	Dixerat, et tenuis fugit, ceu fumus, in auras.
<Verg. Aen. 5.740>	Aeneas, 'Quo deinde ruis, quo proripis?' inquit, / 'Quem fugis, aut quis te nostris complexibus arcet?'
<Verg. Aen. 5.742>	Haec memorans cinerem et sopitos suscitat ignes, / Pergameumque Larem et canae penetralia Vestae / farre pio et plena supplex veneratur acerra.
<Verg. Aen. 5.745>	Extemplo socios primumque arcessit Acesten, / et Iovis imperium et cari praecepta parentis / edocet, et quae nunc animo sententia constet.
<Verg. Aen. 5.748>	Haud mora consiliis, nec iussa recusat Acestes.
<Verg. Aen. 5.749>	Transcribunt urbi matres, populumque volentem / deponunt, animos nil magnae laudis egentes.
<Verg. Aen. 5.751>	Ipsi transtra novant, flammisque ambesa reponunt / robora navigiis, aptant remosque rudentesque, / exigui numero, sed bello vivida virtus.
<Verg. Aen. 5.754>	Interea Aeneas urbem designat aratro / sortiturque domos; hoc Ilium et haec loca Troiam / esse iubet.
<Verg. Aen. 5.757>	Gaudet regno Troianus Acestes, / indicitque forum et patribus dat iura vocatis.
<Verg. Aen. 5.758>	Tum vicina astris, Erycino in vertice sedes / fundatur Veneri Idaliae, tumuloque sacerdos / ac lucus late sacer additur Anchiseo.
<Verg. Aen. 5.761>	Iamque dies epulata novem gens omnis, et aris / factus honos: placidi straverunt aequora venti, / creber et adspirans rursus vocat Auster in altum.
<Verg. Aen. 5.764>	Exoritur procurva ingens per litora fletus; / complexi inter se noctemque diemque morantur.
<Verg. Aen. 5.766>	Ipsae iam matres, ipsi, quibus aspera quondam / visa maris facies et non tolerabile nomen, / ire volunt, omnemque fugae perferre laborem.
<Verg. Aen. 5.769>	Quos bonus Aeneas dictis solatur amicis, / et consanguineo lacrimans commendat Acestae.
<Verg. Aen. 5.771>	Tris Eryci vitulos et Tempestatibus agnam / caedere deinde iubet, solvique ex ordine funem.
<Verg. Aen. 5.773>	Ipse, caput tonsae foliis evinctus olivae, / stans procul in prora pateram tenet, extaque salsos / proiicit in fluctus ac vina liquentia fundit.
<Verg. Aen. 5.776>	Prosequitur surgens a puppi ventus euntes.
<Verg. Aen. 5.777>	Certatim socii feriunt mare et aequora verrunt.
<Verg. Aen. 5.778>	At Venus interea Neptunum exercita curis / adloquitur, talesque effundit pectore questus: /
<Verg. Aen. 5.781>	Iunonis gravis ira nec exsaturabile pectus / cogunt me, Neptune, preces descendere in omnes; / quam nec longa dies, pietas nec mitigat ulla, / nec Iovis imperio fatisque infracta quiescit.
<Verg. Aen. 5.784>	Non media de gente Phrygum exedisse nefandis / urbem odiis satis est, nec poenam traxe per omnem: /
<Verg. Aen. 5.787>	reliquias Troiae, cineres atque ossa peremptae / insequitur: causas tanti sciat illa furoris.
<Verg. Aen. 5.788>	Ipse mihi nuper Libycis tu testis in undis / quam molem subito excierit: maria omnia caelo / miscuit, Aeoliis nequiquam freta procellis, / in regnis hoc ausa tuis.
<Verg. Aen. 5.792>	Per scelus ecce etiam Troianis matribus actis / exussit foede puppes, et classe subegit / amissa socios ignotae linquere terrae.
<Verg. Aen. 5.795>	Quod superest, oro, liceat dare tuta per undas / vela tibi, liceat Laurentem attingere Thybrim: /
<Verg. Aen. 5.798>	si concessa peto, si dant ea moenia Parcae.'
<Verg. Aen. 5.798>	Tum Saturnius haec domitor maris edidit alti: /
<Verg. Aen. 5.800>	'Fas omne est, Cytherea, meis te fidere regnis, / unde genus ducis: merui quoque; saepe furores / compressi, et rabiem tantam caelique marisque.
<Verg. Aen. 5.802>	Nec minor in terris, Xanthum Simoëntaque testor, / Aeneae mihi cura tui.
<Verg. Aen. 5.804>	Cum Troia Achilles / exanimata sequens impingeret agmina muris, / milia multa daret leto, gemerentque repleti / amnes, nec reperire viam atque evolvere posset / in mare se Xanthus, Pelidae tunc ego forti / congressum Aenean nec dis nec viribus aequis / nube cava rapui, cuperem cum vertere ab imo / structa meis manibus periurae moenia Troiae.
<Verg. Aen. 5.811>	Nunc quoque mens eadem perstat mihi: pelle timores.
<Verg. Aen. 5.812>	Tutus, quos optas, portus accedet Averni.
<Verg. Aen. 5.813>	Unus erit tantum, amissum quem gurgite quaeres; / unum pro multis dabitur caput.'
<Verg. Aen. 5.815>	His ubi laeta deae permulsit pectora dictis, / iungit equos auro genitor, spumantiaque addit / frena feris, manibusque omnes effundit habenas.
<Verg. Aen. 5.818>	Caeruleo per summa levis volat aequora curru; / subsidunt undae, tumidumque sub axe tonanti / sternitur aequor aquis; fugiunt vasto aethere nimbi.
<Verg. Aen. 5.821>	Tum variae comitum facies, immania cete, / et senior Glauci chorus, Inousque Palaemon, / Tritonesque citi, Phorcique exercitus omnis; / laeva tenent Thetis, et Melite, Panopeaque virgo, / Nisaee, Spioque, Thaliaque, Cymodoceque.
<Verg. Aen. 5.826>	Hic patris Aeneae suspensam blanda vicissim / gaudia pertemptant mentem: iubet ocius omnes / attolli malos, intendi brachia velis.
<Verg. Aen. 5.829>	Una omnes fecere pedem pariterque sinistros, / nunc dextros solvere sinus; una ardua torquent / cornua detorquentque; ferunt sua flamina classem.
<Verg. Aen. 5.832>	Princeps ante omnes densum Palinurus agebat / agmen; ad hunc alii cursum contendere iussi.
<Verg. Aen. 5.834>	Iamque fere mediam caeli Nox humida metam / contigerat; placida laxabant membra quiete / sub remis fusi per dura sedilia nautae: /
<Verg. Aen. 5.838>	cum levis aetheriis delapsus Somnus ab astris / aëra dimovit tenebrosum et dispulit umbras, / te, Palinure, petens, tibi somnia tristia portans / insonti; puppique deus consedit in alta, / Phorbanti similis, funditque has ore loquelas: /
<Verg. Aen. 5.843>	'Iaside Palinure, ferunt ipsa aequora classem; / aequatae spirant aurae; datur hora quieti.
<Verg. Aen. 5.844>	Pone caput, fessosque oculos furare labori: /
<Verg. Aen. 5.846>	ipse ego paulisper pro te tua munera inibo.'
<Verg. Aen. 5.846>	Cui vix attollens Palinurus lumina fatur: /
<Verg. Aen. 5.848>	'Mene salis placidi voltum fluctusque quietos / ignorare iubes?
<Verg. Aen. 5.849>	Mene huic confidere monstro?
<Verg. Aen. 5.849>	Aenean credam quid enim fallacibus auris / et caelo, totiens deceptus fraude sereni?'
<Verg. Aen. 5.851>	Talia dicta dabat, clavumque affixus et haerens / nusquam amittebat, oculosque sub astra tenebat.
<Verg. Aen. 5.853>	Ecce deus ramum Lethaeo rore madentem, / vique soporatum Stygia, super utraque quassat / tempora, cunctantique natantia lumina solvit.
<Verg. Aen. 5.856>	Vix primos inopina quies laxaverat artus, / et super incumbens cum puppis parte revolsa, / cumque gubernaclo, liquidas proiecit in undas / praecipitem ac socios nequiquam saepe vocantem; / ipse volans tenues se sustulit ales ad auras.
<Verg. Aen. 5.861>	Currit iter tutum non secius aequore classis, / promissisque patris Neptuni interrita fertur.
<Verg. Aen. 5.863>	Iamque adeo scopulos Sirenum advecta subibat, / difficiles quondam multorumque ossibus albos, / tum rauca adsiduo longe sale saxa sonabant: /
<Verg. Aen. 5.867>	cum pater amisso fluitantem errare magistro / sensit, et ipse ratem nocturnis rexit in undis, / multa gemens, casuque animum concussus amici / 'O nimium caelo et pelago confise sereno, / nudus in ignota, Palinure, iacebis harena!'
<Verg. Aen. 5.871>	Sic fatur lacrimans, classique immittit habenas, / et tandem Euboïcis Cumarum adlabitur oris.
<Verg. Aen. 6.2>	Obvertunt pelago proras; tum dente tenaci / ancora fundabat naves, et litora curvae / praetexunt puppes.
<Verg. Aen. 6.5>	Iuvenum manus emicat ardens / litus in Hesperium; quaerit pars semina flammae / abstrusa in venis silicis, pars densa ferarum / tecta rapit silvas, inventaque flumina monstrat.
<Verg. Aen. 6.8>	At pius Aeneas arces, quibus altus Apollo / praesidet, horrendaeque procul secreta Sibyllae / antrum immane petit, magnum cui mentem animumque / Delius inspirat vates, aperitque futura.
<Verg. Aen. 6.12>	Iam subeunt Triviae lucos atque aurea tecta.
<Verg. Aen. 6.13>	Daedalus, ut fama est, fugiens Minoïa regna, / praepetibus pennis ausus se credere caelo, / insuetum per iter gelidas enavit ad Arctos, / Chalcidicaque levis tandem super adstitit arce.
<Verg. Aen. 6.17>	Redditus his primum terris, tibi, Phoebe, sacravit / remigium alarum, posuitque immania templa.
<Verg. Aen. 6.19>	In foribus letum Androgeo: tum pendere poenas / Cecropidae iussi — miserum! — septena quotannis / corpora natorum; stat ductis sortibus urna.
<Verg. Aen. 6.22>	Contra elata mari respondet Gnosia tellus: /
<Verg. Aen. 6.24>	hic crudelis amor tauri, suppostaque furto / Pasiphaë, mixtumque genus prolesque biformis / Minotaurus inest, Veneris monumenta nefandae; / hic labor ille domus et inextricabilis error; / magnum reginae sed enim miseratus amorem / Daedalus ipse dolos tecti ambagesque resolvit, / caeca regens filo vestigia.
<Verg. Aen. 6.30>	Tu quoque magnam / partem opere in tanto, sineret dolor, Icare, haberes.
<Verg. Aen. 6.31>	Bis conatus erat casus effingere in auro; / bis patriae cecidere manus.
<Verg. Aen. 6.33>	Quin protinus omnia / perlegerent oculis, ni iam praemissus Achates / adforet, atque una Phoebi Triviaeque sacerdos, / Deiphobe Glauci, fatur quae talia regi: /
<Verg. Aen. 6.37>	'Non hoc ista sibi tempus spectacula poscit; / nunc grege de intacto septem mactare iuvencos / praestiterit, totidem lectas de more bidentes.'
<Verg. Aen. 6.39>	Talibus adfata Aenean (nec sacra morantur / iussa viri), Teucros vocat alta in templa sacerdos.
<Verg. Aen. 6.41>	Excisum Euboicae latus ingens rupis in antrum, / quo lati ducunt aditus centum, ostia centum; / unde ruunt totidem voces, responsa Sibyllae.
<Verg. Aen. 6.44>	Ventum erat ad limen, cum virgo.
<Verg. Aen. 6.45>	'Poscere fata / tempus' ait; 'deus, ecce, deus!'
<Verg. Aen. 6.46>	Cui talia fanti / ante fores subito non voltus, non color unus, / non comptae mansere comae; sed pectus anhelum, / et rabie fera corda tument; maiorque videri, / nec mortale sonans, adflata est numine quando / iam propiore dei.
<Verg. Aen. 6.51>	'Cessas in vota precesque, / Tros' ait 'Aenea?
<Verg. Aen. 6.52>	Cessas?
<Verg. Aen. 6.52>	Neque enim ante dehiscent / attonitae magna ora domus.'
<Verg. Aen. 6.53>	Et talia fata / conticuit.
<Verg. Aen. 6.54>	Gelidus Teucris per dura cucurrit / ossa tremor, funditque preces rex pectore ab imo: /
<Verg. Aen. 6.56>	'Phoebe, graves Troiae semper miserate labores, / Dardana qui Paridis direxti tela manusque / corpus in Aeacidae, magnas obeuntia terras / tot maria intravi duce te, penitusque repostas / Massylum gentes praetentaque Syrtibus arva, / iam tandem Italiae fugientis prendimus oras; / hac Troiana tenus fuerit Fortuna secuta.
<Verg. Aen. 6.62>	Vos quoque Pergameae iam fas est parcere genti, / dique deaeque omnes quibus obstitit Ilium et ingens / gloria Dardaniae.
<Verg. Aen. 6.65>	Tuque, O sanctissima vates, / praescia venturi, da, non indebita posco / regna meis fatis, Latio considere Teucros / errantisque deos agitataque numina Troiae.
<Verg. Aen. 6.68>	Tum Phoebo et Triviae solido de marmore templum / instituam, festosque dies de nomine Phoebi.
<Verg. Aen. 6.70>	Te quoque magna manent regnis penetralia nostris: /
<Verg. Aen. 6.72>	hic ego namque tuas sortes arcanaque fata, / dicta meae genti, ponam, lectosque sacrabo, / alma, viros.
<Verg. Aen. 6.74>	Foliis tantum ne carmina manda, / ne turbata volent rapidis ludibria ventis; / ipsa canas oro.'
<Verg. Aen. 6.76>	Finem dedit ore loquendi.
<Verg. Aen. 6.76>	At, Phoebi nondum patiens, immanis in antro / bacchatur vates, magnum si pectore possit / excussisse deum; tanto magis ille fatigat / os rabidum, fera corda domans, fingitque premendo.
<Verg. Aen. 6.80>	Ostia iamque domus patuere ingentia centum / sponte sua, vatisque ferunt responsa per auras: /
<Verg. Aen. 6.83>	'O tandem magnis pelagi defuncte periclis!
<Verg. Aen. 6.83>	Sed terrae graviora manent.
<Verg. Aen. 6.84>	In regna Lavini / Dardanidae venient; mitte hanc de pectore curam; / sed non et venisse volent.
<Verg. Aen. 6.86>	Bella, horrida bella, / et Thybrim multo spumantem sanguine cerno.
<Verg. Aen. 6.87>	Non Simois tibi, nec Xanthus, nec Dorica castra / defuerint; alius Latio iam partus Achilles, / natus et ipse dea; nec Teucris addita Iuno / usquam aberit; cum tu supplex in rebus egenis / quas gentes Italum aut quas non oraveris urbes!
<Verg. Aen. 6.92>	Causa mali tanti coniunx iterum hospita Teucris / externique iterum thalami.
<Verg. Aen. 6.94>	Tu ne cede malis, sed contra audentior ito, / qua tua te Fortuna sinet.
<Verg. Aen. 6.96>	Via prima salutis, / quod minime reris, Graia pandetur ab urbe.'
<Verg. Aen. 6.97>	Talibus ex adyto dictis Cumaea Sibylla / horrendas canit ambages antroque remugit, / obscuris vera involvens: ea frena furenti / concutit, et stimulos sub pectore vertit Apollo.
<Verg. Aen. 6.101>	Ut primum cessit furor et rabida ora quierunt, / incipit Aeneas heros:
<Verg. Aen. 6.103>	'Non ulla laborum, / O virgo, nova mi facies inopinave surgit; / omnia praecepi atque animo mecum ante peregi.
<Verg. Aen. 6.105>	Unum oro: quando hic inferni ianua regis / dicitur, et tenebrosa palus Acheronte refuso, / ire ad conspectum cari genitoris et ora / contingat; doceas iter et sacra ostia pandas.
<Verg. Aen. 6.109>	Illum ego per flammas et mille sequentia tela / eripui his umeris, medioque ex hoste recepi; / ille meum comitatus iter, maria omnia mecum / atque omnes pelagique minas caelique ferebat, / invalidus, vires ultra sortemque senectae.
<Verg. Aen. 6.114>	Quin, ut te supplex peterem et tua limina adirem, / idem orans mandata dabat.
<Verg. Aen. 6.116>	Gnatique patrisque, / alma, precor, miserere; — potes namque omnia, nec te / nequiquam lucis Hecate praefecit Avernis; —  / si potuit Manes arcessere coniugis Orpheus, / Threïcia fretus cithara fidibusque canoris, / si fratrem Pollux alterna morte redemit, / itque reditque viam totiens.
<Verg. Aen. 6.122>	Quid Thesea, magnum / quid memorem Alciden?
<Verg. Aen. 6.123>	Et mi genus ab Iove summo.'
<Verg. Aen. 6.123>	Talibus orabat dictis, arasque tenebat, / cum sic orsa loqui vates:
<Verg. Aen. 6.125>	'Sate sanguine divom, / Tros Anchisiade, facilis descensus Averno; / noctes atque dies patet atri ianua Ditis; / sed revocare gradum superasque evadere ad auras, / hoc opus, hic labor est.
<Verg. Aen. 6.129>	Pauci, quos aequus amavit / Iuppiter, aut ardens evexit ad aethera virtus, / dis geniti potuere.
<Verg. Aen. 6.131>	Tenent media omnia silvae, / Cocytusque sinu labens circumvenit atro.
<Verg. Aen. 6.132>	Quod si tantus amor menti, si tanta cupido est, / bis Stygios innare lacus, bis nigra videre / Tartara, et insano iuvat indulgere labori, / accipe, quae peragenda prius.
<Verg. Aen. 6.136>	Latet arbore opaca / aureus et foliis et lento vimine ramus, / Iunoni infernae dictus sacer; hunc tegit omnis / lucus, et obscuris claudunt convallibus umbrae.
<Verg. Aen. 6.139>	Sed non ante datur telluris operta subire, / auricomos quam quis decerpserit arbore fetus.
<Verg. Aen. 6.141>	Hoc sibi pulchra suum ferri Proserpina munus / instituit.
<Verg. Aen. 6.143>	Primo avulso non deficit alter / aureus, et simili frondescit virga metallo.
<Verg. Aen. 6.144>	Ergo alte vestiga oculis, et rite repertum / carpe manu; namque ipse volens facilisque sequetur, / si te fata vocant; aliter non viribus ullis / vincere, nec duro poteris convellere ferro.
<Verg. Aen. 6.148>	Praeterea iacet exanimum tibi corpus amici —  / heu nescis — totamque incestat funere classem, / dum consulta petis nostroque in limine pendes.
<Verg. Aen. 6.151>	Sedibus hunc refer ante suis et conde sepulchro.
<Verg. Aen. 6.152>	Duc nigras pecudes; ea prima piacula sunto: /
<Verg. Aen. 6.154>	sic demum lucos Stygis et regna invia vivis / aspicies.'
<Verg. Aen. 6.155>	Dixit, pressoque obmutuit ore.
<Verg. Aen. 6.155>	Aeneas maesto defixus lumina voltu / ingreditur, linquens antrum, caecosque volutat / eventus animo secum.
<Verg. Aen. 6.158>	Cui fidus Achates / it comes, et paribus curis vestigia figit.
<Verg. Aen. 6.159>	Multa inter sese vario sermone serebant, / quem socium exanimem vates, quod corpus humandum / diceret.
<Verg. Aen. 6.162>	Atque illi Misenum in litore sicco, / ut venere, vident indigna morte peremptum, / Misenum Aeoliden, quo non praestantior alter / aere ciere viros, Martemque accendere cantu.
<Verg. Aen. 6.165>	Hectoris hic magni fuerat comes, Hectora circum / et lituo pugnas insignis obibat et hasta: /
<Verg. Aen. 6.168>	postquam illum vita victor spoliavit Achilles, / Dardanio Aeneae sese fortissimus heros / addiderat socium, non inferiora secutus.
<Verg. Aen. 6.170>	Sed tum, forte cava dum personat aequora concha, / demens, et cantu vocat in certamina divos, / aemulus exceptum Triton, si credere dignum est, / inter saxa virum spumosa inmerserat unda.
<Verg. Aen. 6.174>	Ergo omnes magno circum clamore fremebant, / praecipue pius Aeneas.
<Verg. Aen. 6.176>	Tum iussa Sibyllae, / haud mora, festinant flentes, aramque sepulchri / congerere arboribus caeloque educere certant.
<Verg. Aen. 6.178>	Itur in antiquam silvam, stabula alta ferarum; / procumbunt piceae, sonat icta securibus ilex, / fraxineaeque trabes cuneis et fissile robur / scinditur, advolvunt ingentis montibus ornos.
<Verg. Aen. 6.182>	Nec non Aeneas opera inter talia primus / hortatur socios, paribusque accingitur armis.
<Verg. Aen. 6.184>	Atque haec ipse suo tristi cum corde volutat, / aspectans silvam inmensam, et sic voce precatur: /
<Verg. Aen. 6.187>	'Si nunc se nobis ille aureus arbore ramus / ostendat nemore in tanto, quando omnia vere / heu nimium de te vates, Misene, locuta est.'
<Verg. Aen. 6.189>	Vix ea fatus erat, geminae cum forte columbae / ipsa sub ora viri caelo venere volantes, / et viridi sedere solo.
<Verg. Aen. 6.192>	Tum maximus heros / maternas agnoscit aves, laetusque precatur: /
<Verg. Aen. 6.194>	'Este duces, O, si qua via est, cursumque per auras / dirigite in lucos, ubi pinguem dives opacat / ramus humum.
<Verg. Aen. 6.196>	Tuque, O, dubiis ne defice rebus, / diva parens.'
<Verg. Aen. 6.197>	Sic effatus vestigia pressit, / observans quae signa ferant, quo tendere pergant.
<Verg. Aen. 6.198>	Pascentes illae tantum prodire volando, / quantum acie possent oculi servare sequentum.
<Verg. Aen. 6.200>	Inde ubi venere ad fauces grave olentis Averni, / tollunt se celeres, liquidumque per aëra lapsae / sedibus optatis geminae super arbore sidunt, / discolor unde auri per ramos aura refulsit.
<Verg. Aen. 6.204>	Quale solet silvis brumali frigore viscum / fronde virere nova, quod non sua seminat arbos, / et croceo fetu teretis circumdare truncos, / talis erat species auri frondentis opaca / ilice, sic leni crepitabat brattea vento.
<Verg. Aen. 6.209>	Corripit Aeneas extemplo avidusque refringit / cunctantem, et vatis portat sub tecta Sibyllae.
<Verg. Aen. 6.211>	Nec minus interea Misenum in litore Teucri / flebant, et cineri ingrato suprema ferebant.
<Verg. Aen. 6.213>	Principio pinguem taedis et robore secto / ingentem struxere pyram, cui frondibus atris / intexunt latera, et ferales ante cupresios / constituunt, decorantque super fulgentibus armis.
<Verg. Aen. 6.217>	Pars calidos latices et aëna undantia flammis / expediunt, corpusque lavant frigentis et unguunt.
<Verg. Aen. 6.219>	Fit gemitus.
<Verg. Aen. 6.220>	Tum membra toro defleta reponunt, / purpureasque super vestes, velamina nota, / coniciunt.
<Verg. Aen. 6.222>	Pars ingenti subiere feretro, / triste ministerium, et subiectam more parentum / aversi tenuere facem.
<Verg. Aen. 6.224>	Congesta cremantur / turea dona, dapes, fuso crateres olivo.
<Verg. Aen. 6.225>	Postquam conlapsi cineres et flamma quievit / reliquias vino et bibulam lavere favillam, / ossaque lecta cado texit Corynaeus aëno.
<Verg. Aen. 6.228>	Idem ter socios pura circumtulit unda, / spargens rore levi et ramo felicis olivae, / lustravitque viros, dixitque novissima verba.
<Verg. Aen. 6.231>	At pius Aeneas ingenti mole sepulcrum / imponit, suaque arma viro, remumque tubamque, / monte sub aërio, qui nunc 'Misenus' ab illo / dicitur, aeternumque tenet per saecula nomen.
<Verg. Aen. 6.235>	His actis, propere exsequitur praecepta Sibyllae.
<Verg. Aen. 6.236>	Spelunca alta fuit vastoque immanis hiatu, / scrupea, tuta lacu nigro nemorumque tenebris, / quam super haud ullae poterant impune volantes / tendere iter pennis — talis sese halitus atris / faucibus effundens supera ad convexa ferebat: /
<Verg. Aen. 6.242>	[unde locum Grai dixerunt nomine Aornon.]
<Verg. Aen. 6.242>	quattuor hic primum nigrantis terga iuvencos / constituit, frontique invergit vina sacerdos; / et summas carpens media inter cornua saetas / ignibus imponit sacris, libamina prima, / voce vocans Hecaten, Caeloque Ereboque potentem.
<Verg. Aen. 6.247>	Supponunt alii cultros, tepidumque cruorem / suscipiunt pateris.
<Verg. Aen. 6.249>	Ipse atri velleris agnam / Aeneas matri Eumenidum magnaeque sorori / ense ferit, sterilemque tibi.
<Verg. Aen. 6.251>	Proserpina, vaccam.
<Verg. Aen. 6.251>	Tum Stygio regi nocturnas inchoat aras, / et solida imponit taurorum viscera flammis, / pingue superque oleum infundens ardentibus extis.
<Verg. Aen. 6.254>	Ecce autem, primi sub lumina solis et ortus, / sub pedibus mugire solum, et iuga coepta moveri / silvarum, visaeque canes ululare per umbram, / adventante dea.
<Verg. Aen. 6.258>	'Procul O procul este, profani,' / conclamat vates, 'totoque absistite luco; / tuque invade viam, vaginaque eripe ferrum: /
<Verg. Aen. 6.261>	nunc animis opus, Aenea, nunc pectore firmo.'
<Verg. Aen. 6.261>	Tantum effata, furens antro se immisit aperto; / ille ducem haud timidis vadentem passibus aequat.
<Verg. Aen. 6.263>	Di, quibus imperium est animarum, umbraeque silentes, / et Chaos, et Phlegethon, loca nocte tacentia late, / sit mihi fas audita loqui; sit numine vestro / pandere res alta terra et caligine mersas!
<Verg. Aen. 6.267>	Ibant obscuri sola sub nocte per umbram, / perque domos Ditis vacuas et inania regna: /
<Verg. Aen. 6.270>	quale per incertam lunam sub luce maligna / est iter in silvis, ubi caelum condidit umbra / Iuppiter, et rebus nox abstulit atra colorem.
<Verg. Aen. 6.272>	Vestibulum ante ipsum, primisque in faucibus Orci / Luctus et ultrices posuere cubilia Curae; / pallentesque habitant Morbi, tristisque Senectus, / et Metus, et malesuada Fames, ac turpis Egestas, / terribiles visu formae: Letumque, Labosque; / tum consanguineus Leti Sopor, et mala mentis / Gaudia, mortiferumque adverso in limine Bellum, / ferreique Eumenidum thalami, et Discordia demens, / vipereum crinem vittis innexa cruentis.
<Verg. Aen. 6.281>	In medio ramos annosaque brachia pandit / ulmus opaca, ingens, quam sedem Somnia volgo / Pana tenere ferunt, foliisque sub omnibus haerent.
<Verg. Aen. 6.284>	Multaque praeterea variarum monstra ferarum: /
<Verg. Aen. 6.286>	Centauri in foribus stabulant, Scyllaeque biformes, / et centumgeminus Briareus, ac belua Lernae / horrendum stridens, flammisque armata Chimaera, / Gorgones Harpyiaeque et forma tricorporis umbrae.
<Verg. Aen. 6.289>	Corripit hic subita trepidus formidine ferrum / Aeneas, strictamque aciem venientibus offert, / et, ni docta comes tenues sine corpore vitas / admoneat volitare cava sub imagine formae, / inruat, et frustra ferro diverberet umbras.
<Verg. Aen. 6.294>	Hinc via, Tartarei quae fert Acherontis ad undas.
<Verg. Aen. 6.295>	Turbidus hic caeno vastaque voragine gurges / aestuat, atque omnem Cocyto eructat harenam.
<Verg. Aen. 6.297>	Portitor has horrendus aquas et flumina servat / terribili squalore Charon, cui plurima mento / canities inculta iacet; stant lumina flamma, / sordidus ex umeris nodo dependet amictus.
<Verg. Aen. 6.301>	Ipse ratem conto subigit, velisque ministrat, / et ferruginea subvectat corpora cymba, / iam senior, sed cruda deo viridisque senectus.
<Verg. Aen. 6.304>	Huc omnis turba ad ripas effusa ruebat, / matres atque viri, defunctaque corpora vita / magnanimum heroum, pueri innuptaeque puellae, / impositique rogis iuvenes ante ora parentum: /
<Verg. Aen. 6.309>	quam multa in silvis autumni frigore primo / lapsa cadunt folia, aut ad terram gurgite ab alto / quam multae glomerantur aves, ubi frigidus annus / trans pontum fugat, et terris immittit apricis.
<Verg. Aen. 6.312>	Stabant orantes primi transmittere cursum, / tendebantque manus ripae ulterioris amore.
<Verg. Aen. 6.314>	Navita sed tristis nunc hos nunc accipit illos, / ast alios longe submotos arcet harena.
<Verg. Aen. 6.316>	Aeneas, miratus enim motusque tumultu, / 'Dic' ait 'O virgo, quid volt concursus ad amnem?
<Verg. Aen. 6.318>	Quidve petunt animae, vel quo discrimine ripas / hae linquunt, illae remis vada livida verrunt?'
<Verg. Aen. 6.320>	Olli sic breviter fata est longaeva sacerdos: /
<Verg. Aen. 6.322>	'Anchisa generate, deum certissima proles, / Cocyti stagna alta vides Stygiamque paludem, / di cuius iurare timent et fallere numen.
<Verg. Aen. 6.324>	Haec omnis, quam cernis, inops inhumataque turba est; / portitor ille Charon; hi, quos vehit unda, sepulti.
<Verg. Aen. 6.326>	Nec ripas datur horrendas et rauca fluenta / transportare prius quam sedibus ossa quierunt.
<Verg. Aen. 6.328>	Centum errant annos volitantque haec litora circum; / tum demum admissi stagna exoptata revisunt.'
<Verg. Aen. 6.330>	Constitit Anchisa satus et vestigia pressit, / multa putans, sortemque animo miseratus iniquam.
<Verg. Aen. 6.332>	Cernit ibi maestos et mortis honore carentes / Leucaspim et Lyciae ductorem classis Oronten, / quos, simul ab Troia ventosa per aequora vectos, / obruit Auster, aqua involvens navemque virosque.
<Verg. Aen. 6.336>	Ecce gubernator sese Palinurus agebat, / qui Libyco nuper cursu, dum sidera servat, / exciderat puppi mediis effusus in undis.
<Verg. Aen. 6.339>	Hunc ubi vix multa maestum cognovit in umbra, / sic prior adloquitur:
<Verg. Aen. 6.341>	'Quis te, Palinure, deorum / eripuit nobis, medioque sub aequore mersit?
<Verg. Aen. 6.342>	Dic age.
<Verg. Aen. 6.343>	Namque mihi, fallax haud ante repertus, / hoc uno responso animum delusit Apollo, / qui fore te ponto incolumem, finesque canebat / venturum Ausonios.
<Verg. Aen. 6.346>	En haec promissa fides est?'
<Verg. Aen. 6.346>	Ille autem:
<Verg. Aen. 6.347>	'Neque te Phoebi cortina fefellit, / dux Anchisiade, nec me deus aequore mersit.
<Verg. Aen. 6.348>	Namque gubernaclum multa vi forte revolsum, / cui datus haerebam custos cursusque regebam, / praecipitans traxi mecum.
<Verg. Aen. 6.351>	Maria aspera iuro / non ullum pro me tantum cepisse timorem, / quam tua ne, spoliata armis, excussa magistro, / deficeret tantis navis surgentibus undis.
<Verg. Aen. 6.354>	Tris Notus hibernas immensa per aequora noctes / vexit me violentus aqua; vix lumine quarto / prospexi Italiam summa sublimis ab unda.
<Verg. Aen. 6.357>	Paulatim adnabam terrae; iam tuta tenebam, / ni gens crudelis madida cum veste gravatum / prensantemque uncis manibus capita aspera montis / ferro invasisset, praedamque ignara putasset.
<Verg. Aen. 6.361>	Nunc me fluctus habet, versantque in litore venti.
<Verg. Aen. 6.362>	Quod te per caeli iucundum lumen et auras, / per genitorem oro, per spes surgentis Iuli, / eripe me his, invicte, malis: aut tu mihi terram / inice, namque potes, portusque require Velinos; / aut tu, si qua via est, si quam tibi diva creatrix / ostendit — neque enim, credo, sine numine divom / flumina tanta paras Stygiamque innare paludem —  / da dextram misero, et tecum me tolle per undas, / sedibus ut saltem placidis in morte quiescam.
<Verg. Aen. 6.371>	Talia fatus erat, coepit cum talia vates: /
<Verg. Aen. 6.373>	'Unde haec, o Palinure, tibi tam dira cupido?
<Verg. Aen. 6.373>	Tu Stygias inhumatus aquas amnemque severum / Eumenidum aspicies, ripamve iniussus adibis?
<Verg. Aen. 6.375>	Desine fata deum flecti sperare precando.
<Verg. Aen. 6.376>	Sed cape dicta memor, duri solatia casus.
<Verg. Aen. 6.377>	Nam tua finitimi, longe lateque per urbes / prodigiis acti caelestibus, ossa piabunt, / et statuent tumulum, et tumulo sollemnia mittent, / aeternumque locus Palinuri nomen habebit.'
<Verg. Aen. 6.381>	His dictis curae emotae, pulsusque parumper / corde dolor tristi: gaudet cognomine terrae.
<Verg. Aen. 6.383>	Ergo iter inceptum peragunt fluvioque propinquant.
<Verg. Aen. 6.384>	Navita quos iam inde ut Stygia prospexit ab unda / per tacitum nemus ire pedemque advertere ripae, / sic prior adgreditur dictis, atque increpat ultro: /
<Verg. Aen. 6.388>	'Quisquis es, armatus qui nostra ad flumina tendis, / fare age, quid venias, iam istinc, et comprime gressum.
<Verg. Aen. 6.389>	Umbrarum hic locus est, somni noctisque soporae; / corpora viva nefas Stygia vectare carina.
<Verg. Aen. 6.391>	Nec vero Alciden me sum laetatus euntem / accepisse lacu, nec Thesea Pirithoumque, / dis quamquam geniti atque invicti viribus essent.
<Verg. Aen. 6.394>	Tartareum ille manu custodem in vincla petivit, / ipsius a solio regis, traxitque trementem; / hi dominam Ditis thalamo deducere adorti.'
<Verg. Aen. 6.397>	Quae contra breviter fata est Amphrysia vates: /
<Verg. Aen. 6.399>	'Nullae hic insidiae tales; absiste moveri; / nec vim tela ferunt; licet ingens ianitor antro / aeternum latrans exsanguis terreat umbras, / casta licet patrui servet Proserpina limen.
<Verg. Aen. 6.402>	Troius Aeneas, pietate insignis et armis, / ad genitorem imas Erebi descendit ad umbras.
<Verg. Aen. 6.404>	Si te nulla movet tantae pietatis imago, / at ramum hunc' (aperit ramum, qui veste latebat) / 'adgnoscas.'
<Verg. Aen. 6.407>	Tumida ex ira tum corda residunt.
<Verg. Aen. 6.407>	Nec plura his.
<Verg. Aen. 6.408>	Ille admirans venerabile donum / fatalis virgae, longo post tempore visum, / caeruleam advertit puppim, ripaeque propinquat.
<Verg. Aen. 6.410>	Inde alias animas, quae per iuga longa sedebant, / deturbat, laxatque foros; simul accipit alveo / ingentem Aenean.
<Verg. Aen. 6.413>	Gemuit sub pondere cymba / sutilis, et multam accepit rimosa paludem.
<Verg. Aen. 6.414>	Tandem trans fluvium incolumis vatemque virumque / informi limo glaucaque exponit in ulva.
<Verg. Aen. 6.416>	Cerberus haec ingens latratu regna trifauci / personat, adverso recubans immanis in antro.
<Verg. Aen. 6.418>	Cui vates, horrere videns iam colla colubris, / melle soporatam et medicatis frugibus offam / obicit.
<Verg. Aen. 6.421>	Ille fame rabida tria guttura pandens / corripit obiectam, atque immania terga resolvit / fusus humi, totoque ingens extenditur antro.
<Verg. Aen. 6.423>	Occupat Aeneas aditum custode sepulto, / evaditque celer ripam inremeabilis undae.
<Verg. Aen. 6.425>	Continuo auditae voces, vagitus et ingens, / infantumque animae flentes in limine primo, / quos dulcis vitae exsortes et ab ubere raptos / abstulit atra dies et funere mersit acerbo; / hos iuxta falso damnati crimine mortis.
<Verg. Aen. 6.430>	Nec vero hae sine sorte datae, sine iudice, sedes: /
<Verg. Aen. 6.432>	quaesitor Minos urnam movet; ille silentum / conciliumque vocat vitasque et crimina discit.
<Verg. Aen. 6.433>	Proxuma deinde tenent maesti loca, qui sibi letum / insontes peperere manu, lucemque perosi / proiecere animas.
<Verg. Aen. 6.436>	Quam vellent aethere in alto / nunc et pauperiem et duros perferre labores!
<Verg. Aen. 6.437>	Fas obstat, tristisque palus inamabilis undae / alligat, et noviens Styx interfusa coërcet.
<Verg. Aen. 6.439>	Nec procul hinc partem fusi monstrantur in omnem / lugentes campi: sic illos nomine dicunt.
<Verg. Aen. 6.441>	Hic, quos durus amor crudeli tabe peredit, / secreti celant calles et myrtea circum / silva tegit; curae non ipsa in morte relinquunt.
<Verg. Aen. 6.444>	His Phaedram Procrimque locis, maestamque Eriphylen / crudelis nati monstrantem volnera, cernit, / Evadnenque et Pasiphaën; his Laodamia / it comes, et iuvenis quondam, nunc femina, Caeneus, / rursus et in veterem fato revoluta figuram.
<Verg. Aen. 6.449>	Inter quas Phoenissa recens a volnere Dido / errabat silva in magna; quam Troius heros / ut primum iuxta stetit adgnovitque per umbras / obscuram, qualem primo qui surgere mense / aut videt, aut vidisse putat per nubila lunam, / demisit lacrimas, dulcique adfatus amore est: /
<Verg. Aen. 6.456>	'Infelix Dido, verus mihi nuntius ergo / venerat exstinctam, ferroque extrema secutam?
<Verg. Aen. 6.457>	Funeris heu tibi causa fui?
<Verg. Aen. 6.458>	Per sidera iuro, / per superos, et si qua fides tellure sub ima est, / invitus, regina, tuo de litore cessi.
<Verg. Aen. 6.460>	Sed me iussa deum, quae nunc has ire per umbras, / per loca senta situ cogunt noctemque profundam, / imperiis egere suis; nec credere quivi / hunc tantum tibi me discessu ferre dolorem.
<Verg. Aen. 6.464>	Siste gradum, teque aspectu ne subtrahe nostro.
<Verg. Aen. 6.465>	Quem fugis?
<Verg. Aen. 6.466>	Extremum fato, quod te adloquor, hoc est.'
<Verg. Aen. 6.466>	Talibus Aeneas ardentem et torva tuentem / lenibat dictis animum, lacrimasque ciebat.
<Verg. Aen. 6.468>	Illa solo fixos oculos aversa tenebat, / nec magis incepto voltum sermone movetur, / quam si dura silex aut stet Marpesia cautes.
<Verg. Aen. 6.471>	tandem corripuit sese, atque inimica refugit / in nemus umbriferum, coniunx ubi pristinus illi / respondet curis aequatque Sychaeus amorem.
<Verg. Aen. 6.474>	Nec minus Aeneas, casu concussus iniquo, / prosequitur lacrimis longe, et miseratur euntem.
<Verg. Aen. 6.476>	Inde datum molitur iter.
<Verg. Aen. 6.477>	Iamque arva tenebant / ultima, quae bello clari secreta frequentant.
<Verg. Aen. 6.478>	Hic illi occurrit Tydeus, hic inclutus armis / Parthenopaeus et Adrasti pallentis imago; / hic multum fleti ad superos belloque caduci / Dardanidae, quos ille omnes longo ordine cernens / ingemuit, Glaucumque Medontaque Thersilochumque, / tris Antenoridas, Cererique sacrum Polyphoeten, / Idaeumque, etiam currus, etiam arma tenentem.
<Verg. Aen. 6.485>	circumstant animae dextra laevaque frequentes; / nec vidisse semel satis est; iuvat usque morari, / et conferre gradum, et veniendi discere causas.
<Verg. Aen. 6.488>	At Danaum proceres Agamemnoniaeque phalanges / ut videre virum fulgentiaque arma per umbras, / ingenti trepidare metu; pars vertere terga, / ceu quondam petiere rates; pars tollere vocem / exiguam, inceptus clamor frustratur hiantes.
<Verg. Aen. 6.493>	Atque hic Priamiden laniatum corpore toto / Deiphobum videt et lacerum crudeliter ora, / ora manusque ambas, populataque tempora raptis / auribus, et truncas inhonesto volnere nares.
<Verg. Aen. 6.497>	Vix adeo adgnovit pavitantem et dira tegentem / supplicia, et notis compellat vocibus ultro: /
<Verg. Aen. 6.500>	'Deiphobe armipotens, genus alto a sanguine Teucri / quis tam crudeles optavit sumere poenas?
<Verg. Aen. 6.501>	Cui tantum de te licuit?
<Verg. Aen. 6.502>	Mihi fama suprema / nocte tulit fessum vasta te caede Pelasgum / procubuisse super confusae stragis acervum.
<Verg. Aen. 6.504>	Tunc egomet tumulum Rhoeteo litore inanem / constitui, et magna Manes ter voce vocavi.
<Verg. Aen. 6.506>	Nomen et arma locum servant; te, amice, nequivi / conspicere, et patria decedens ponere terra.'
<Verg. Aen. 6.508>	Ad quae Priamides:
<Verg. Aen. 6.509>	'Nihil O tibi amice relictum; / omnia Deiphobo solvisti et funeris umbris.
<Verg. Aen. 6.510>	Sed me fata mea et scelus exitiale Lacaenae / his mersere malis; illa haec monumenta reliquit.
<Verg. Aen. 6.512>	Namque ut supremam falsa inter gaudia noctem / egerimus, nosti; et nimium meminisse necesse est.
<Verg. Aen. 6.514>	Cum fatalis equus saltu super ardua venit / Pergama, et armatum peditem gravis attulit alvo, / illa, chorum simulans, evantes orgia circum / ducebat Phrygias; flammam media ipsa tenebat / ingentem, et summa Danaos ex arce vocabat.
<Verg. Aen. 6.519>	Tum me, confectum curis somnoque gravatum, / infelix habuit thalamus, pressitque iacentem / dulcis et alta quies placidaeque simillima morti / Egregia interea coniunx arma omnia tectis / amovet, et fidum capiti subduxerat ensem; / intra tecta vocat Menelaum, et limina pandit, / scilicet id magnum sperans fore munus amanti, / et famam exstingui veterum sic posse malorum.
<Verg. Aen. 6.527>	Quid moror?
<Verg. Aen. 6.528>	Inrumpunt thalamo; comes additur una / hortator scelerum Aeolides.
<Verg. Aen. 6.529>	Di, talia Grais / instaurate, pio si poenas ore reposco!
<Verg. Aen. 6.530>	Sed te qui vivum casus, age, fare vicissim, / attulerint.
<Verg. Aen. 6.532>	Pelagine venis erroribus actus, / an monitu divom?
<Verg. Aen. 6.533>	An quae te Fortuna fatigat, / ut tristes sine sole domos, loca turbida, adires?'
<Verg. Aen. 6.534>	Hac vice sermonum roseïs Aurora quadrigis / iam medium aetherio cursu traiecerat axem; / et fors omne datum traherent per talia tempus; / sed comes admonuit, breviterque adfata Sibylla est: /
<Verg. Aen. 6.539>	'Nox ruit, Aenea; nos flendo ducimus horas.
<Verg. Aen. 6.539>	Hic locus est, partes ubi se via findit in ambas: /
<Verg. Aen. 6.541>	dextera quae Ditis magni sub moenia tendit, / hac iter Elysium nobis; at laeva malorum / exercet poenas, et ad impia Tartara mittit.'
<Verg. Aen. 6.543>	Deiphobus contra:
<Verg. Aen. 6.544>	'Ne saevi, magna sacerdos; / discedam, explebo numerum, reddarque tenebris.
<Verg. Aen. 6.545>	I decus, i, nostrum; melioribus utere fatis!'
<Verg. Aen. 6.546>	Tantum effatus, et in verbo vestigia torsit.
<Verg. Aen. 6.547>	Respicit Aeneas subito, et sub rupe sinistra / moenia lata videt, triplici circumdata muro, / quae rapidus flammis ambit torrentibus amnis, / Tartareus Phlegethon, torquetque sonantia saxa.
<Verg. Aen. 6.551>	Porta adversa ingens, solidoque adamante columnae, / vis ut nulla virum, non ipsi exscindere bello / caelicolae valeant; stat ferrea turris ad auras, / Tisiphoneque sedens, palla succincta cruenta, / vestibulum exsomnis servat noctesque diesque, / Hinc exaudiri gemitus, et saeva sonare / verbera; tum stridor ferri, tractaeque catenae.
<Verg. Aen. 6.558>	Constitit Aeneas, strepitumque exterritus hausit.
<Verg. Aen. 6.559>	'Quae scelerum facies, O virgo, effare; quibusve / urguentur poenis?
<Verg. Aen. 6.561>	Quis tantus plangor ad auras?'
<Verg. Aen. 6.561>	Tum vates sic orsa loqui:
<Verg. Aen. 6.562>	'Dux inclute Teucrum, / nulli fas casto sceleratum insistere limen; / sed me cum lucis Hecate praefecit Avernis, / ipsa deum poenas docuit, perque omnia duxit.
<Verg. Aen. 6.565>	Gnosius haec Rhadamanthus habet, durissima regna, / castigatque auditque dolos, subigitque fateri, / quae quis apud superos, furto laetatus inani, / distulit in seram commissa piacula mortem.
<Verg. Aen. 6.569>	Continuo sontes ultrix accincta flagello / Tisiphone quatit insultans, torvosque sinistra / intentans angues vocat agmina saeva sororum.
<Verg. Aen. 6.572>	Tum demum horrisono stridentes cardine sacrae / panduntur portae.
<Verg. Aen. 6.574>	Cernis custodia qualis / vestibulo sedeat, facies quae limina servet?
<Verg. Aen. 6.575>	Quinquaginta atris immanis hiatibus Hydra / saevior intus habet sedem.
<Verg. Aen. 6.577>	Tum Tartarus ipse / bis patet in praeceps tantum tenditque sub umbras, / quantus ad aetherium caeli suspectus Olympum.
<Verg. Aen. 6.579>	Hic genus antiquum Terrae, Titania pubes, / fulmine deiecti fundo volvuntur in imo.
<Verg. Aen. 6.581>	'Hic et Aloidas geminos immania vidi / corpora, qui manibus magnum rescindere caelum / adgressi, superisque Iovem detrudere regnis.
<Verg. Aen. 6.584>	Vidi et crudeles dantem Salmonea poenas, / dum flammas Iovis et sonitus imitatur Olympi.
<Verg. Aen. 6.586>	Quattuor hic invectus equis et lampada quassans / per Graium populos mediaeque per Elidis urbem / ibat ovans, divomque sibi poscebat honorem, —  / demens, qui nimbos et non imitabile fulmen / aere et cornipedum pulsu simularet equorum.
<Verg. Aen. 6.591>	At pater omnipotens densa inter nubila telum / contorsit, non ille faces nec fumea taedis / lumina, praecipitemque immani turbine adegit.
<Verg. Aen. 6.594>	Nec non et Tityon, Terrae omniparentis alumnum, / cernere erat, per tota novem cui iubera corpus / porrigitur, rostroque immanis voltur obunco / immortale iecur tondens fecundaque poenis / viscera, rimaturque epulis, habitatque sub alto / pectore, nec fibris requies datur ulla renatis.
<Verg. Aen. 6.600>	[Quid memorem Lapithas, Ixiona Pirithoumque?]
<Verg. Aen. 6.601>	quos super atra silex iam iam lapsura cadentique / imminet adsimilis; lucent genialibus altis / aurea fulcra toris, epulaeque ante ora paratae / regifico luxu; Furiarum maxima iuxta / accubat, et manibus prohibet contingere mensas, / exsurgitque facem attollens, atque intonat ore.
<Verg. Aen. 6.607>	'Hic, quibus invisi fratres, dum vita manebat, / pulsatusve parens, et fraus innexa clienti, / aut qui divitiis soli incubuere repertis, / nec partem posuere suis (quae maxima turba est), / quique ob adulterium caesi, quique arma secuti / impia nec veriti dominorum fallere dextras, / inclusi poenam exspectant.
<Verg. Aen. 6.614>	Ne quaere doceri / quam poenam, aut quae forma viros fortunave mersit.
<Verg. Aen. 6.615>	Saxum ingens volvunt alii, radiisque rotarum / districti pendent; sedet, aeternumque sedebit, / infelix Theseus; Phlegyasque miserrimus omnis / admonet, et magna testatur voce per umbras: /
<Verg. Aen. 6.620>	'Discite iustitiam moniti, et non temnere divos.'
<Verg. Aen. 6.620>	Vendidit hic auro patriam, dominumque potentem / imposuit; fixit leges pretio atque refixit; / hic thalamum invasit natae vetitosque hymenaeos; / ausi omnes immane nefas, ausoque potiti.
<Verg. Aen. 6.624>	Non, mihi si linguae centum sint oraque centum, / ferrea vox, omnis scelerum comprendere formas, / omnia poenarum percurrere nomina possim.'
<Verg. Aen. 6.627>	Haec ubi dicta dedit Phoebi longaeva sacerdos: /
<Verg. Aen. 6.629>	'Sed iam age, carpe viam et susceptum perfice munus; / adceleremus' ait; 'Cyclopum educta caminis / moenia conspicio atque adverso fornice portas, / haec ubi nos praecepta iubent deponere dona.'
<Verg. Aen. 6.632>	Dixerat, et pariter, gressi per opaca viarum, / corripiunt spatium medium, foribusque propinquant.
<Verg. Aen. 6.634>	Occupat Aeneas aditum, corpusque recenti / spargit aqua, ramumque adverso in limine figit.
<Verg. Aen. 6.636>	His demum exactis, perfecto munere divae, / devenere locos laetos et amoena virecta / fortunatorum nemorum sedesque beatas.
<Verg. Aen. 6.639>	Largior hic campos aether et lumine vestit / purpureo, solemque suum, sua sidera norunt.
<Verg. Aen. 6.641>	Pars in gramineis exercent membra palaestris, / contendunt ludo et fulva luctantur harena; / pars pedibus plaudunt choreas et carmina dicunt.
<Verg. Aen. 6.644>	Nec non Threïcius longa cum veste sacerdos / obloquitur numeris septem discrimina vocum, / iamque eadem digitis, iam pectine pulsat eburno.
<Verg. Aen. 6.647>	Hic genus antiquum Teucri, pulcherrima proles, / magnanimi heroes, nati melioribus annis, / Ilusque Assaracusque et Troiae Dardanus auctor.
<Verg. Aen. 6.650>	Arma procul currusque virum miratur inanes.
<Verg. Aen. 6.651>	Stant terra defixae hastae, passimque soluti / per campum pascuntur equi.
<Verg. Aen. 6.653>	Quae gratia currum / armorumque fuit vivis, quae cura nitentis / pascere equos, eadem sequitur tellure repostos.
<Verg. Aen. 6.655>	Conspicit, ecce, alios dextra laevaque per herbam / vescentis, laetumque choro paeana canentis / inter odoratum lauri nemus, unde superne / plurimus Eridani per silvam volvitur amnis.
<Verg. Aen. 6.659>	Hic manus ob patriam pugnando volnera passi, / quique sacerdotes casti, dum vita manebat, / quique pii vates et Phoebo digna locuti, / inventas aut qui vitam excoluere per artes, / quique sui memores alios fecere merendo, / omnibus his nivea cinguntur tempora vitta.
<Verg. Aen. 6.665>	Quos circumfusos sic est adfata Sybilla, / Musaeum ante omnes, medium nam plurima turba / hunc habet, atque umeris exstantem suspicit altis: /
<Verg. Aen. 6.669>	'Dicite, felices animae, tuque, optime vates, / quae regio Anchisen, quis habet locus?
<Verg. Aen. 6.670>	Illius ergo / venimus, et magnos Erebi transnavimus amnes.'
<Verg. Aen. 6.671>	Atque huic responsum paucis ita reddidit heros: /
<Verg. Aen. 6.673>	'Nulli certa domus; lucis habitamus opacis, / riparumque toros et prata recentia rivis / incolimus.
<Verg. Aen. 6.675>	Sed vos, si fert ita corde voluntas, / hoc superate iugum; et facili iam tramite sistam.'
<Verg. Aen. 6.676>	Dixit, et ante tulit gressum, camposque nitentis / desuper ostentat; dehinc summa cacumina linquunt.
<Verg. Aen. 6.678>	At pater Anchises penitus convalle virenti / inclusas animas superumque ad lumen ituras / lustrabat studio recolens, omnemque suorum / forte recensebat numerum carosque nepotes, / fataque fortunasque virum moresque manusque.
<Verg. Aen. 6.683>	Isque ubi tendentem adversum per gramina videt / Aenean, alacris palmas utrasque tetendit, / effusaeque genis lacrimae, et vox excidit ore: /
<Verg. Aen. 6.687>	'Venisti tandem, tuaque exspectata parenti / vicit iter durum pietas?
<Verg. Aen. 6.688>	Datur ora tueri, / nate, tua, et notas audire et reddere voces?
<Verg. Aen. 6.689>	Sic equidem ducebam animo rebarque futurum, / tempora dinumerans' nec me mea cura fefellit.
<Verg. Aen. 6.691>	Quas ego te terras et quanta per aequora vectum / accipio!
<Verg. Aen. 6.693>	quantis iactatum, nate, periclis!
<Verg. Aen. 6.693>	Quam metui, ne quid Libyae tibi regna nocerent!'
<Verg. Aen. 6.694>	Ille autem:
<Verg. Aen. 6.695>	'Tua me, genitor, tua tristis imago, / saepius occurrens, haec limina tendere adegit: /
<Verg. Aen. 6.697>	stant sale Tyrrheno classes.
<Verg. Aen. 6.697>	Da iungere dextram, / da, genitor, teque amplexu ne subtrahe nostro.'
<Verg. Aen. 6.698>	Sic memorans, largo fletu simul ora rigabat.
<Verg. Aen. 6.699>	Ter conatus ibi collo dare brachia circum, / ter frustra comprensa manus effugit imago, / [par levibus ventis volucrique simillima somno.]
<Verg. Aen. 6.702>	Interea videt Aeneas in valle reducta / seclusum nemus et virgulta sonantia silvis, / Lethaeumque, domos placidas qui praenatat, amnem.
<Verg. Aen. 6.705>	Hunc circum innumerae gentes populique volabant; / ac — velut in pratis ubi apes aestate serena / floribus insidunt variis, et candida circum / lilia funduntur — strepit omnis murmure campus.
<Verg. Aen. 6.709>	Horrescit visu subito, causasque requirit / inscius Aeneas, quae sint ea flumina porro, / quive viri tanto complerint agmine ripas.
<Verg. Aen. 6.712>	Tum pater Anchises:
<Verg. Aen. 6.713>	'Animae, quibus altera fato / corpora debentur, Lethaei ad fluminis undam / securos latices et longa oblivia potant.
<Verg. Aen. 6.715>	[Has equidem memorare tibi atque ostendere coram,] / iampridem hanc prolem cupio enumerare meorum, / quo magis Italia mecum laetere reperta.'
<Verg. Aen. 6.718>	'O pater, anne aliquas ad caelum hinc ire putandum est / sublimis animas, iterumque ad tarda reverti / corpora?
<Verg. Aen. 6.721>	Quae lucis miseris tam dira cupido?'
<Verg. Aen. 6.721>	'Dicam equidem, nec te suspensum, nate, tenebo' / suscipit Anchises, atque ordine singula pandit.
<Verg. Aen. 6.723>	'Principio caelum ac terras camposque liquentis / lucentemque globum Lunae Titaniaque astra / spiritus intus alit, totamque infusa per artus / mens agitat molem et magno se corpore miscet.
<Verg. Aen. 6.727>	Inde hominum pecudumque genus, vitaeque volantum, / et quae marmoreo fert monstra sub aequore pontus.
<Verg. Aen. 6.729>	Igneus est ollis vigor et caelestis origo / seminibus, quantum non noxia corpora tardant, / terrenique hebetant artus moribundaque membra.
<Verg. Aen. 6.732>	Hinc metuunt cupiuntque, dolent gaudentque, neque auras / dispiciunt clausae tenebris et carcere caeco.
<Verg. Aen. 6.734>	Quin et supremo cum lumine vita reliquit, / non tamen omne malum miseris nec funditus omnes / corporeae excedunt pestes, penitusque necesse est / multa diu concreta modis inolescere miris.
<Verg. Aen. 6.738>	Ergo exercentur poenis, veterumque malorum / supplicia expendunt: aliae panduntur inanes / suspensae ad ventos; aliis sub gurgite vasto / infectum eluitur scelus, aut exuritur igni; / quisque suos patimur Manes; exinde per amplum / mittimur Elysium, et pauci laeta arva tenemus; / donec longa dies, perfecto temporis orbe, / concretam exemit labem, purumque relinquit / aetherium sensum atque auraï simplicis ignem.
<Verg. Aen. 6.747>	Has omnes, ubi mille rotam volvere per annos, / Lethaeum ad fluvium deus evocat agmine magno, / scilicet immemores supera ut convexa revisant, / rursus et incipiant in corpora velle reverti.'
<Verg. Aen. 6.751>	Dixerat Anchises, natumque unaque Sibyllam / conventus trahit in medios turbamque sonantem, / et tumulum capit, unde omnes longo ordine possit / adversos legere, et venientum discere vultus.
<Verg. Aen. 6.755>	'Nunc age, Dardaniam prolem quae deinde sequatur / gloria, qui maneant Itala de gente nepotes, / inlustris animas nostrumque in nomen ituras, / expediam dictis, et te tua fata docebo.
<Verg. Aen. 6.759>	Ille, vides, pura iuvenis qui nititur hasta, / proxuma sorte tenet lucis loca, primus ad auras / aetherias Italo commixtus sanguine surget, / silvius, Albanum nomen, tua postuma proles, / quem tibi longaevo serum Lavinia coniunx / educet silvis regem regumque parentem, / unde genus Longa nostrum dominabitur Alba.
<Verg. Aen. 6.766>	'Proxumus ille Procas, Troianae gloria gentis, / et Capys, et Numitor, et qui te nomine reddet / Silvius Aeneas, pariter pietate vel armis / egregius, si umquam regnandam acceperit Albam.
<Verg. Aen. 6.770>	Qui iuvenes!
<Verg. Aen. 6.771>	Quantas ostentant, aspice, vires, / atque umbrata gerunt civili tempora quercu!
<Verg. Aen. 6.772>	Hi tibi Nomentum et Gabios urbemque Fidenam, / hi Collatinas imponent montibus arces, / Pometios Castrumque Inui Bolamque Coramque.
<Verg. Aen. 6.775>	Haec tum nomina erunt, nunc sunt sine nomine terrae.
<Verg. Aen. 6.776>	'Quin et avo comitem sese Mavortius addet / Romulus, Assaraci quem sanguinis Ilia mater / educet.
<Verg. Aen. 6.779>	Viden, ut geminae stant vertice cristae, / et pater ipse suo superum iam signat honore?
<Verg. Aen. 6.780>	En, huius, nate, auspiciis illa incluta Roma / imperium terris, animos aequabit Olympo, / septemque una sibi muro circumdabit arces, / felix prole virum: qualis Berecyntia mater / invehitur curru Phrygias turrita per urbes, / laeta deum partu, centum complexa nepotes, / omnes caelicolas, omnes supera alta tenentes.
<Verg. Aen. 6.787>	'Huc geminas nunc flecte acies, hanc aspice gentem / Romanosque tuos.
<Verg. Aen. 6.789>	Hic Caesar et omnis Iuli / progenies magnum caeli ventura sub axem.
<Verg. Aen. 6.790>	Hic vir, hic est, tibi quem promitti saepius audis, / Augustus Caesar, Divi genus, aurea condet / saecula qui rursus Latio regnata per arva / Saturno quondam, super et Garamantas et Indos / proferet imperium: iacet extra sidera tellus, / extra anni solisque vias, ubi caelifer Atlas / axem umero torquet stellis ardentibus aptum.
<Verg. Aen. 6.797>	Huius in adventum iam nunc et Caspia regna / responsis horrent divom et Maeotia tellus, / et septemgemini turbant trepida ostia Nili.
<Verg. Aen. 6.800>	Nec vero Alcides tantum telluris obivit, / fixerit aeripedem cervam licet, aut Erymanthi / pacarit nemora, et Lernam tremefecerit arcu; / nec, qui pampineis victor iuga flectit habenis, / Liber, agens celso Nysae de vertice tigres.
<Verg. Aen. 6.805>	aut dubitamus adhuc virtute extendere vires, / aut metus Ausonia prohibet consistere terra?
<Verg. Aen. 6.807>	'Quis procul ille autem ramis insignis olivae / sacra ferens?
<Verg. Aen. 6.809>	Nosco crines incanaque menta / regis Romani, primus qui legibus urbem / fundabit, Curibus parvis et paupere terra / missus in imperium magnum.
<Verg. Aen. 6.812>	Cui deinde subibit, / otia qui rumpet patriae residesque movebit / Tullus in arma viros et iam desueta triumphis / agmina.
<Verg. Aen. 6.815>	Quem iuxta sequitur iactantior Ancus, / nunc quoque iam nimium gaudens popularibus auris.
<Verg. Aen. 6.816>	Vis et Tarquinios reges, animamque superbam / ultoris Bruti, fascesque videre receptos?
<Verg. Aen. 6.818>	Consulis imperium hic primus saevasque secures / accipiet, natosque pater nova bella moventes / ad poenam pulchra pro libertate vocabit.
<Verg. Aen. 6.821>	Infelix, utcumque ferent ea facta minores, / vincet amor patriae laudumque immensa cupido.
<Verg. Aen. 6.823>	Quin Decios Drusosque procul saevumque securi / aspice Torquatum et referentem signa Camillum.
<Verg. Aen. 6.825>	Illae autem, paribus quas fulgere cernis in armis, / concordes animae nunc et dum nocte premuntur, / heu quantum inter se bellum, si lumina vitae / attigerint, quantas acies stragemque ciebunt!
<Verg. Aen. 6.829>	Aggeribus socer Alpinis atque arce Monoeci / descendens, gener adversis instructus Eois.
<Verg. Aen. 6.831>	Ne, pueri, ne tanta animis adsuescite bella, / neu patriae validas in viscera vertite vires; / tuque prior, tu parce, genus qui ducis Olympo, / proice tela manu, sanguis meus! —  / 'Ille triumphata Capitolia ad alta Corintho / victor aget currum, caesis insignis Achivis.
<Verg. Aen. 6.837>	Eruet ille Argos Agamemnoniasque Mycenas, / ipsumque Aeaciden, genus armipotentis Achilli, / ultus avos Troiae, templa et temerata Minervae.
<Verg. Aen. 6.840>	Quis te, magne Cato, tacitum, aut te, Cosse, relinquat?
<Verg. Aen. 6.841>	Quis Gracchi genus, aut geminos, duo fulmina belli, / Scipiadas, cladem Libyae, parvoque potentem / Fabricium vel te sulco Serrane, serentem?
<Verg. Aen. 6.844>	quo fessum rapitis, Fabii?
<Verg. Aen. 6.845>	Tu Maxumus ille es, / unus qui nobis cunctando restituis rem.
<Verg. Aen. 6.846>	Excudent alii spirantia mollius aera, / credo equidem, vivos ducent de marmore voltus, / orabunt causas melius, caelique meatus / describent radio, et surgentia sidera dicent: /
<Verg. Aen. 6.851>	tu regere imperio populos, Romane, memento; / hae tibi erunt artes; pacisque imponere morem, / parcere subiectis, et debellare superbos.'
<Verg. Aen. 6.853>	Sic pater Anchises, atque haec mirantibus addit: /
<Verg. Aen. 6.855>	'Aspice, ut insignis spoliis Marcellus opimis / ingreditur, victorque viros supereminet omnes!
<Verg. Aen. 6.856>	Hic rem Romanam, magno turbante tumultu, / sistet, eques sternet Poenos Gallumque rebellem, / tertiaque arma patri suspendet capta Quirino.'
<Verg. Aen. 6.859>	Atque hic Aeneas; una namque ire videbat / egregium forma iuvenem et fulgentibus armis, / sed frons laeta parum, et deiecto lumina voltu: /
<Verg. Aen. 6.863>	'Quis, pater, ille, virum qui sic comitatur euntem?
<Verg. Aen. 6.863>	Filius, anne aliquis magna de stirpe nepotum?
<Verg. Aen. 6.864>	Quis strepitus circa comitum!
<Verg. Aen. 6.865>	Quantum instar in ipso!
<Verg. Aen. 6.865>	Sed nox atra caput tristi circumvolat umbra.'
<Verg. Aen. 6.866>	Tum pater Anchises, lacrimis ingressus obortis: /
<Verg. Aen. 6.868>	'O gnate, ingentem luctum ne quaere tuorum; / ostendent terris hunc tantum fata, neque ultra / esse sinent.
<Verg. Aen. 6.870>	Nimium vobis Romana propago / visa potens, Superi, propria haec si dona fuissent.
<Verg. Aen. 6.871>	Quantos ille virum magnam Mavortis ad urbem / campus aget gemitus, vel quae, Tiberine, videbis / funera, cum tumulum praeterlabere recentem!
<Verg. Aen. 6.874>	Nec puer Iliaca quisquam de gente Latinos / in tantum spe tollet avos, nec Romula quondam / ullo se tantum tellus iactabit alumno.
<Verg. Aen. 6.877>	Heu pietas, heu prisca fides, invictaque bello / dextera!
<Verg. Aen. 6.879>	Non illi se quisquam impune tulisset / obvius armato, seu cum pedes iret in hostem, / seu spumantis equi foderet calcaribus armos.
<Verg. Aen. 6.881>	Heu, miserande puer, si qua fata aspera rumpas, / tu Marcellus eris.
<Verg. Aen. 6.883>	Manibus date lilia plenis, / purpureos spargam flores, animamque nepotis / his saltem adcumulem donis, et fungar inani / munere' — Sic tota passim regione vagantur / aëris in campis latis, atque omnia lustrant.
<Verg. Aen. 6.887>	Quae postquam Anchises natum per singula duxit, / incenditque animum famae venientis amore, / exin bella viro memorat quae deinde gerenda, / Laurentisque docet populos urbemque Latini, / et quo quemque modo fugiatque feratque laborem.
<Verg. Aen. 6.892>	Sunt geminae Somni portae, quarum altera fertur / cornea, qua veris facilis datur exitus umbris; / altera candenti perfecta nitens elephanto, / sed falsa ad caelum mittunt insomnia Manes.
<Verg. Aen. 6.896>	His ubi tum natum Anchises unaque Sibyllam / prosequitur dictis, portaque emittit eburna, / ille viam secat ad naves sociosque revisit: /
<Verg. Aen. 6.900>	tum se ad Caietae recto fert litore portum.
<Verg. Aen. 6.900>	[Ancora de prora iacitur, stant litore puppes.]
<Verg. Aen. 6.901>	Tu quoque litoribus nostris, Aeneia nutrix, / aeternam moriens famam, Caieta, dedisti; / et nunc servat honos sedem tuus ossaque nomen / Hesperia in magna, siqua est ea gloria, signat.
<Verg. Aen. 7.4>	At pius exsequiis Aeneas rite solutis, / aggere composito tumuli, postquam alta quierunt / aequora, tendit iter velis portumque relinquit.
<Verg. Aen. 7.7>	Adspirant aurae in noctem nec candida cursus / Luna negat, splendet tremulo sub lumine pontus.
<Verg. Aen. 7.9>	Proxima Circaeae raduntur litora terrae, / dives inaccessos ubi Solis filia lucos / adsiduo resonat cantu tectisque superbis / urit odoratam nocturna in lumina cedrum, / arguto tenuis percurrens pectine telas.
<Verg. Aen. 7.14>	Hinc exaudiri gemitus iraeque leonum / vincla recusantum et sera sub nocte rudentum, / saetigerique sues atque in praesaepibus ursi / saevire ac formae magnorum ululare luporum, / quos hominum ex facie dea saeva potentibus herbis / induerat Circe in voltus ac terga ferarum.
<Verg. Aen. 7.20>	Quae ne monstra pii paterentur talia Troes / delati in portus neu litora dira subirent, / Neptunus ventis implevit vela secundis / atque fugam dedit et praeter vada fervida vexit.
<Verg. Aen. 7.24>	Iamque rubescebat radiis mare et aethere ab alto / Aurora in roseis fulgebat lutea bigis: /
<Verg. Aen. 7.27>	cum venti posuere omnisque repente resedit / flatus et in lento luctantur marmore tonsae.
<Verg. Aen. 7.28>	Atque hic Aeneas ingentem ex aequore lucum / prospicit.
<Verg. Aen. 7.30>	Hunc inter fluvio Tiberinus amoeno.
<Verg. Aen. 7.30>	verticibus rapidis et multa flavus arena / in mare prorumpit.
<Verg. Aen. 7.32>	Variae circumque supraque / adsuetae ripis volucres et fluminis alveo / aethera mulcebant cantu lucoque volabant.
<Verg. Aen. 7.34>	flectere iter sociis terraeque advertere proras / imperat et laetus fluvio succedit opaco.
<Verg. Aen. 7.36>	Nunc age, qui reges, Erato, quae tempora rerum, / quis Latio antiquo fuerit status, advena classem / cum primum Ausoniis exercitus appulit oris, / expediam et primae revocabo exordia pugnae.
<Verg. Aen. 7.40>	tu vatem, tu, diva, mone.
<Verg. Aen. 7.41>	Dicam horrida bella, / dicam acies actosque animis in funera reges / Tyrrhenamque manum totamque sub arma coactam / Hesperiam.
<Verg. Aen. 7.44>	Maior rerum mihi nascitur ordo, / maius opus moveo.R
<Verg. Aen. 7.45>	ex arva Latinus et urbes / iam senior longa placidas in pace regebat.
<Verg. Aen. 7.46>	Hunc Fauno et nympha genitum Laurente Marica / accipimus, Fauno Picus pater isque parentem / te, Saturne, refert, tu sanguinis ultimus auctor.
<Verg. Aen. 7.49>	filius huic fato divom prolesque virilis / nulla fuit primaque oriens erepta iuventa est.
<Verg. Aen. 7.51>	Sola domum et tantas servabat filia sedes, / iam matura viro, iam plenis nubilis annis.
<Verg. Aen. 7.53>	Multi illam magno e Latio totaque petebant / Ausonia.
<Verg. Aen. 7.55>	Petit ante alios pulcherrimus omnis / Turnus, avis atavisque potens, quem regia coniunx / adiungi generum miro properabat amore; / sed variis portenta deum terroribus obstant.
<Verg. Aen. 7.58>	Laurus erat tecti medio in penetralibus altis, / sacra comam multosque metu servata per annos, / quam pater inventam, primas cum conderet arces, / ipse ferebatur Phoebo sacrasse Latinus / Laurentisque ab ea nomen posuisse colonis.
<Verg. Aen. 7.63>	Huius apes summum densae (mirabile dictu), / stridore ingenti liquidum trans aethera vectae, / obsedere apicem, ex pedibus per mutua nexis / examen subitum ramo frondente pependit.
<Verg. Aen. 7.67>	Continuo vates:
<Verg. Aen. 7.68>	'Externum cernimus,' inquit, / 'adventare virum et partis petere agmen easdem / partibus ex isdem et summa dominarier arce.'
<Verg. Aen. 7.70>	Praeterea, castis adolet dum altaria taedis / et iuxta genitorem adstat Lavinia virgo, / visa (nefas) longis comprendere crinibus ignem, / [atque omnem ornatum flamma crepitante cremari] / regalisque accensa comas, accensa coronam / insignem gemmis, tum fumida lumine fulvo / involvi ac totis Volcanum spargere tectis.
<Verg. Aen. 7.77>	Id vero horrendum ac visu mirabile ferri: /
<Verg. Aen. 7.79>	namque fore inlustrem fama fatisque canebant / ipsam, sed populo magnum portendere bellum.
<Verg. Aen. 7.80>	At rex sollicitus monstris oracula Fauni, / fatidici; genitoris, adit lucosque sub alta / consulit Albunea, nemorum quae maxima sacro / fonte sonat saevamque exhalat opaca mephitim.
<Verg. Aen. 7.84>	Hinc Italae gentes omnisque Oenotria tellus / in dubiis responsa petunt; huc dona sacerdos / Cum tulit et caesarum ovium sub nocte silenti / pellibus incubuit stratis somnosque petivit, / multa modis simulacra videt volitantia miris / et varias audit voces fruiturque deorum / couloquio atque imis Acheronta adfatur Avernis.
<Verg. Aen. 7.91>	Hic et tum pater ipse petens responsa Latinus / centum lanigeras mactabat rite bidentis / atque harum effultus tergo stratisque iacebat / velleribus: subita ex alto vox reddita luco est: /
<Verg. Aen. 7.96>	'Ne pete conubiis natam sociare Latinis, / O mea progenies, thalamis neu crede paratis: /
<Verg. Aen. 7.98>	externi venient generi, qui sanguine nostrum / nomen in astra ferant quorumque a stirpe nepotes / omnia sub pedibus, qua Sol utrumque recurrens / aspicit Oceanum, vertique regique videbunt.'
<Verg. Aen. 7.101>	Haec responsa patris Fauni monitusque silenti / nocte datos non ipse suo premit ore Latinus, / sed circum late volitans iam Fama per urbes / Ausonias tulerat, cum Laomedontia pubes / gramineo ripae religavit ab aggere classem.
<Verg. Aen. 7.106>	Aeneas primique duces et pulcher Iulus / corpora sub ramis deponunt arboris altae / instituuntque dapes et adorea liba per herbam / subiciunt epulis (sic Iuppiter ipse monebat) / et Cereale solum pomis agrestibus augent.
<Verg. Aen. 7.111>	Consumptis hic forte aliis ut vertere morsus / exiguam in Cererem penuria adegit edendi / et violare manu malisque audacibus orbem / fatalis crusti patulis nec parcere quadris: /
<Verg. Aen. 7.116>	'Heus!
<Verg. Aen. 7.116>	etiam mensas consumimus,' inquit Iulus, / nec plura adludens.
<Verg. Aen. 7.117>	Ea vox audita laborum / prima tulit finem, primamque loquentis ab ore / eripuit pater ac stupefactus numine pressit.
<Verg. Aen. 7.119>	Continuo:
<Verg. Aen. 7.120>	'Salve fatis mihi debita tellus / vosque,' ait, 'O fidi Troiae salvete penates: /
<Verg. Aen. 7.122>	hic domus, haec patria est.
<Verg. Aen. 7.122>	Genitor mihi talia namque / (nunc repeto) Anchises fatorum arcana reliquit: /
<Verg. Aen. 7.124>	cum te, nate, fames ignota ad litora vectum / accisis coget dapibus consumere mensas, / tum sperare domos defessus ibique memento / prima locare manu molirique aggere tecta.
<Verg. Aen. 7.127>	Haec erat illa fames; haec nos suprema manebat, / exiliis positura modum.
<Verg. Aen. 7.129>	Quare agite et primo laeti cum lumine solis / quae loca, quive habeant homines, ubi moenia gentis, / vestigemus et a portu diversa petamus.
<Verg. Aen. 7.132>	Nunc pateras libate Iovi precibusque vocate / Anchisen genitorem, et vina reponite mensis.'
<Verg. Aen. 7.134>	Sic deinde effatus frondenti tempora ramo / implicat et geniumque loci primamque deorum / Tellurem nymphasque et adhuc ignota precatur / flumina, tum Noctem Noctisque orientia signa / Idaeumque Iovem Phrygiamque ex ordine matrem / invocat et duplicis caeloque ereboque parentis.
<Verg. Aen. 7.140>	Hic pater omnipotens ter caelo clarus ab alto / intonuit radiisque ardentem lucis et auro / ipse manu quatiens ostendit ab aethere nubem.
<Verg. Aen. 7.143>	Diditur hic subito Troiana per agmina rumor / advenisse diem, quo debita moenia condant.
<Verg. Aen. 7.145>	Certatim instaurant epulas atque omine magno / crateras laeti statuunt et vina coronant.
<Verg. Aen. 7.147>	Postera cum prima lustrabat lampade terras / orta dies, urbem et finis et litora gentis / diversi explorant: haec fontis stagna Numici, / hunc Thybrim fluvium, hic fortis habitare Latinos.
<Verg. Aen. 7.151>	Tum satus Anchisa delectos ordine ab omni / centum oratores augusta ad moenia regis / ire iubet, ramis velatos Palladis omnis, / donaque ferre viro pacemque exposcere Teucris.
<Verg. Aen. 7.155>	Haud mora, festinant iussi rapidisque feruntur / passibus.
<Verg. Aen. 7.157>	Ipse humili designat moenia fossa / moliturque locum primasque in litore sedes / castrorum in morem pinnis atque aggere cingit.
<Verg. Aen. 7.159>	Iamque iter emensi turris ac tecta Latinorum / ardua cernebant iuvenes muroque subibant.
<Verg. Aen. 7.161>	Ante urbem pueri et primaevo flore iuventus / exercentur equis domitantque in pulvere currus / aut acris tendunt arcus aut lenta lacertis / spicula contorquent cursuque ictuque lacessunt: /
<Verg. Aen. 7.166>	cum praevectus equo longaevi regis ad auris / nuntius ingentis ignota in veste reportat / advenisse viros.
<Verg. Aen. 7.168>	Ille intra tecta vocari / imperat et solio medius consedit avito.
<Verg. Aen. 7.169>	Tectum augustum ingens.
<Verg. Aen. 7.170>	centum sublime columnis, / urbe fuit summa, Laurentis regia Pici, / horrendum silvis et religione parentum.
<Verg. Aen. 7.172>	Hic sceptra accipere et primos attollere fasces / regibus omen erat, hoc illis curia templum, / hae sacris sedes epulis, hic ariete caeso / perpetuis soliti patres considere mensis.
<Verg. Aen. 7.176>	Quin etiam veterum effigies ex ordine avorum / antiqua e cedro, Italusque paterque Sabinus / vitisator, curvam servans sub imagine falcem, / Saturnusque senex Ianique bifrontis imago / vestibulo astabant, aliique ab origine reges / Martiaque ob patriam pugnando volnera passi.
<Verg. Aen. 7.182>	Multaque praeterea sacris in postibus arma, / captivi pendent currus curvaeque secures / et cristae capitum et portarum ingentia claustra / spiculaque clipeique ereptaque rostra carinis.
<Verg. Aen. 7.186>	Ipse Quirinali lituo parvaque sedebat / succinctus trabea laevaque ancile gerebat / Picus, equum domitor; quem capta cupidine coniunx / aurea percussum virga versumque venenis / fecit avem Circe sparsitque coloribus alas.
<Verg. Aen. 7.191>	Tali intus templo divom patriaque Latinus / sede sedens Teucros ad sese in tecta vocavit, / atque haec ingressis placido prior edidit ore: /
<Verg. Aen. 7.195>	'Dicite, Dardanidae (neque enim nescimus et urbem / et genus, auditique advertitis aequore cursum), / quid petitis?
<Verg. Aen. 7.197>	Quae causa rates aut cuius egentis / litus ad Ausonium tot per vada caerula vexit?
<Verg. Aen. 7.198>	Sive errore viae seu tempestatibus acti, / qualia multa mari nautae patiuntur in alto, / fluminis intrastis ripas portuque sedetis, / ne fugite hospitium neve ignorate Latinos / Saturni gentem, haud vinclo nec legibus aequam, / sponte sua veterisque dei se more tenentem.
<Verg. Aen. 7.204>	Atque equidem memini (fama est obscurior annis) / Auruncos ita ferre senes, his ortus ut agris / Dardanus Idaeas Phrygiae penetravit ad urbes / Threiciamque Samum, quae nunc Samothracia fertur.
<Verg. Aen. 7.208>	Hinc illum, Corythi Tyrrhena ab sede profectum, / aurea nunc solio stellantis regia caeli / accipit et numerum divorum altaribus auget.'
<Verg. Aen. 7.211>	Dixerat, et dicta Ilioneus sic voce secutus: /
<Verg. Aen. 7.213>	'Rex, genus egregium Fauni, nec fluctibus actos, / atra subegit hiemps vestris succedere terris / nec sidus regione viae litusve fefellit: /
<Verg. Aen. 7.216>	consilio hanc omnes animisque volentibus urbem, / adferimur, pulsi regnis, quae maxima quondam / extremo veniens Sol aspiciebat Olympo.
<Verg. Aen. 7.218>	Ab Iove principium generis, Iove Dardana pubes / gaudet avo, rex ipse Iovis de gente suprema, / Troius Aeneas, tua nos ad limina misit.
<Verg. Aen. 7.221>	Quanta per Idaeos saevis effusa Mycenis / tempestas ierit campos, quibus actus uterque / Europae atque Asiae fatis concurrerit orbis, / audiit et siquem tellus extrema refuso / summovet oceano et siquem extenta plagarum / quattuor in medio dirimit plaga solis iniqui.
<Verg. Aen. 7.227>	Diluvio ex illo tot vasta per aequora vecti / dis sedem exiguam patriis litusque rogamus / innocuum et cunctis undamque auramque patentem.
<Verg. Aen. 7.230>	Non erimus regno indecores, nec vestra feretur / fama levis tantique abolescet gratia facti, / nec Troiam Ausonios gremio excepisse pigebit.
<Verg. Aen. 7.233>	Fata per Aeneae iuro dextramque potentem / sive fide seu quis bello est expertus et armis: /
<Verg. Aen. 7.236>	multi nos populi, multae (ne temne, quod ultro / praeferimus manibus vittas ac verba precantia) / et petiere sibi et voluere adiungere gentes; / sed nos fata deum vestras exquirere terras / imperiis egere suis.
<Verg. Aen. 7.240>	Hinc Dardanus ortus; / huc repetit iussisque ingentibus urguet Apollo / Tyrrhenum ad Thybrim et fontis vada sacra Numici.
<Verg. Aen. 7.242>	Dat tibi praeterea fortunae parva prioris / munera, reliquias Troia ex ardente receptas.
<Verg. Aen. 7.244>	Hoc pater Anchises auro libabat ad aras; / hoc Priami gestamen erat, cum iura vocatis / more daret populis, sceptrumque sacerque tiaras / Iliadumque labor vestes.'
<Verg. Aen. 7.248>	Talibus Ilionei dictis defixa Latinus / obtutu tenet ora soloque immobilis haeret / intentos volvens oculos.
<Verg. Aen. 7.251>	Nec purpura regem / picta movet nec sceptra movent Priameia tantum, / quantum in conubio natae thalamoque moratur, / et veteris Fauni voluit sub pectore sortem, / hunc illum fatis externa ab sede profectum / portendi generum paribusque in regna vocari / auspiciis, huic progeniem virtute futuram / egregiam et totum quae viribus occupet orbem.
<Verg. Aen. 7.258>	tandem laetus ait:
<Verg. Aen. 7.259>	'Di nostra incepta secundent / auguriumque suum; dabitur, Troiane, quod optas, / mullera nec sperno.
<Verg. Aen. 7.261>	Non vobis rege Latino / divitis uber agri Troiaeve opulentia deerit.
<Verg. Aen. 7.262>	Ipse modo Aeneas, nostri si tanta cupido est, / si iungi hospitio properat sociusque vocari, / adveniat voltus neve exhorrescat amicos: /
<Verg. Aen. 7.266>	illi pacis erit dextram tetigisse tyranni.
<Verg. Aen. 7.266>	vos contra regi mea nunc mandata referte.
<Verg. Aen. 7.267>	Est mihi nata, viro gentis quam iungere nostrae / non patrio ex adyto sortes, non plurima caelo / monstra sinunt: generos externis adfore ab oris, / hoc Latio restare canunt, qui sanguine nostrum / nomen in astra ferant.
<Verg. Aen. 7.272>	Hunc illum poscere fata / et reor et, siquid veri mens augurat, opto.'
<Verg. Aen. 7.273>	haec effatus equos numero pater eligit omni / (stabant ter centum nitidi in praesaepibus altis): /
<Verg. Aen. 7.276>	omnibus extemplo Teucris iubet ordine duci / instratos ostro alipedes pictisque tapetis; / aurea pectoribus demissa monilia pendent, / tecti auro fulvum mandunt sub dentibus aurum; / absenti Aeneae currunt geminosque iugalis / semine ab aetherio, spirantis naribus ignem, / illorum de gente, patri quos daedala Circe / supposita de matre nothos furata creavit.
<Verg. Aen. 7.283>	Talibus Aeneadae donis dictisque Latini / sublimes in equis redeunt pacemque reportant.
<Verg. Aen. 7.285>	Ecce autem Inachiis sese referebat ab Argis / saeva Iovis coniunx aurasque invecta tenebat, / et laetum Aenean classemque ex aethere longe / Dardaniam Siculo prospexit ab usque Pachyno.
<Verg. Aen. 7.289>	moliri iam tecta videt, iam fidere terrae, / deseruisse rates: stetit acri fixa dolore.
<Verg. Aen. 7.291>	Tum quassans caput haec effundit pectore dicta: /
<Verg. Aen. 7.293>	'Heu stirpem invisam et fatis contraria nostris / fata Phrygum!
<Verg. Aen. 7.294>	Num Sigeis occumbere campis, / num capti potuere capi, num incensa cremavit / Troia viros?
<Verg. Aen. 7.296>	Medias acies mediosque per ignis / invenere viam.
<Verg. Aen. 7.297>	At, credo, mea numina tandem / fessa iacent odiis aut exsaturata quievi.
<Verg. Aen. 7.298>	Quin etiam patria excussos infesta per undas / ausa sequi et profugis toto me opponere ponto!
<Verg. Aen. 7.300>	Absumptae in Teucros vires caelique marisque.
<Verg. Aen. 7.301>	Quid Syrtes aut Scylla mihi, quid vasta Charybdis / profuit?
<Verg. Aen. 7.303>	Optato conduntur Thybridis alveo, / securi pelagi atque mei.
<Verg. Aen. 7.304>	Mars perdere gentem / immanem Lapithum valuit, concessit in iras / ipse deum antiquam genitor Calydona Dianae, / quod scelus aut Lapithis tantum aut Calydona merentem?
<Verg. Aen. 7.307>	Ast ego magna Iovis coniunx, nil linquere inausum / quae potui infelix, quae memet in omnia verti, / vincor ab Aenea.
<Verg. Aen. 7.310>	Quod si mea numina non sunt / magna satis, dubitem haud equidem implorare quod usquam est: /
<Verg. Aen. 7.312>	flectere si nequeo superos, Acheronta movebo.
<Verg. Aen. 7.312>	Non dabitur regnis, esto, prohibere Latinis, / atque immota manet fatis Lavinia coniunx: /
<Verg. Aen. 7.315>	at trahere atque moras tantis licet addere rebus, / at licet amborum populos exscindere regum.
<Verg. Aen. 7.316>	Hac gener atque socer coeant mercede suorum: /
<Verg. Aen. 7.318>	sanguine Troiano et Rutulo dotabere, virgo, / et Bellona manet te pronuba.
<Verg. Aen. 7.319>	Nec face tantum / Cisseis praegnans ignis enixa iugalis / quin idem Veneri partus suus et Paris alter / funestaeque iterum recidiva in Pergama taedae.'
<Verg. Aen. 7.322>	Haec ubi dicta dedit, terras Horrenda petivit: /
<Verg. Aen. 7.324>	luctificam Allecto dirarum ab sede dearum / infernisque ciet tenebris, cui tristia bella / iraeque insidiaeque et crimina noxia cordi.
<Verg. Aen. 7.326>	Odit et ipse pater Pluton, odere sorores / Tartareae monstrum: tot sese vertit in ora, / tam saevae facies, tot pullulat atra colubris.
<Verg. Aen. 7.329>	Quam Iuno his acuit verbis ac talia fatur: /
<Verg. Aen. 7.331>	'Hunc mihi da proprium, virgo sata Nocte, laborem, / hanc operam, ne noster honos infractave cedat / fama loco, neu conubiis ambire Latinum / Aeneadae possint Italosve obsidere finis.
<Verg. Aen. 7.334>	Tu potes unanimos armare in proelia fratres / atque odiis versare domos, tu verbera tectis / funereasque inferre faces, tibi nomina mille, / mille nocendi artes.
<Verg. Aen. 7.338>	Fecundum concute pectus, / disice compositam pacem, sere crimina belli: /
<Verg. Aen. 7.340>	arma velit poscatque simul rapiatque inventus.'
<Verg. Aen. 7.340>	Exin Gorgoneis Allecto infecta venenis / principio Latium et Laurentis tecta tyranni / celsa petit tacitumque obsedit limen Amatae, / quam super adventu Teucrum Turnique hymenaeis / femineae ardentem curaeque iraeque coquebant.
<Verg. Aen. 7.345>	Huic dea caeruleis unum de crinibus anguem / conicit inque sinum praecordia ad intuma subdit, / quo furibunda domum monstro permisceat omnem.
<Verg. Aen. 7.348>	Ille inter vestes et levia pectora lapsus / volvitur attactu nullo fallitque furentem, / vipeream inspirans animam: fit tortile collo / aurum ingens coluber, fit longae taenia vittae / innectitque comas, et membris lubricus errat.
<Verg. Aen. 7.353>	Ac dum prima lues udo sublapsa veneno / pertemptat sensus atque ossibus implicat ignem / necdum animus toto percepit pectore flammam, / mollius et solito matrum de more locuta est, / multa super nata lacrimans Phrygiisque hymenaeis: /
<Verg. Aen. 7.359>	'Exsulibusne datur ducenda Lavinia Teucris, / O genitor, nec te miseret gnataeque tuique?
<Verg. Aen. 7.360>	Nec matris miseret, quam primo aquilone relinquet / perfidus alta petens abducta virgine praedo?
<Verg. Aen. 7.362>	An non sic Phrygius penetrat Lacedaemona pastor / Ledaeamque Helenam Troianas vexit ad urbes?
<Verg. Aen. 7.364>	Quid tua sancta fides, quid cura antiqua tuorum / et consanguineo totiens data dextera Turno?
<Verg. Aen. 7.366>	Si gener externa petitur de gente Latinis / idque sedet Faunique premunt te iussa parentis, / omnem equidem sceptris terram quae libera nostris / dissidet, externam reor et sic dicere divos.
<Verg. Aen. 7.370>	Et Turno, si prima domus repetatur origo, / Inachus Acrisiusque patres mediaeque Mycenae.'
<Verg. Aen. 7.372>	His ubi nequiquam dictis experta Latinum / contra stare videt penitusque in viscera lapsum / serpentis furiale malum totamque pererrat, / tum vero infelix, ingentibus excita monstris, / immensam sine more furit lymphata per urbem.
<Verg. Aen. 7.377>	Ceu quondam torto volitans sub verbere turbo, / quem pueri magno in gyro vacua atria circum / intenti ludo exercent; ille actus habena / curvatis fertur spatiis; stupet inscia supra / inpubesque manus, mirata volubile buxum; / dant animos plagae: non cursu segnior illo / per medias urbes agitur populosque feroces.
<Verg. Aen. 7.384>	Quin etiam in silvas, simulato numine Bacchi, / maius adorta nefas maioremque orsa furorem / evolat et natam frondosis montibus abdit, / quo thalamum eripiat Teucris taedasque moretur, / Euhoe Bacche, fremens, solum te virgine dignum / vociferans, etenim mollis tibi sumere thyrsos, / te lustrare choro, sacrum tibi pascere crinem.
<Verg. Aen. 7.391>	Fama volat, furiisque accensas pectore matres / idem omnis simul ardor agit nova quaerere tecta: /
<Verg. Aen. 7.394>	deseruere domos, ventis dant colla comasque, / ast aliae tremulis ululatibus aethera complent, / pampineasque gerunt incinctae pellibus hastas; / ipsa inter medias flagrantem fervida pinum / sustinet ac natae Turnique canit hymenaeos, / sanguineam torquens aciem, torvumque repente / clamat:
<Verg. Aen. 7.400>	'Io matres, audite, ubi quaeque, Latinae: /
<Verg. Aen. 7.401>	Siqua piis animis manet infelicis Amatae / gratia, si iuris materni cura remordet, / solvite crinalis vittas, capite orgia mecum.'
<Verg. Aen. 7.403>	Talem inter silvas, inter deserta ferarum, / reginam Allecto stimulis agit undique Bacchi.
<Verg. Aen. 7.405>	Postquam visa satis primos acuisse furores / consiliumque omnemque domum vertisse Latini, / protinus hinc fuscis tristis dea tollitur alis / audacis Rutuli ad muros, quam dicitur urbem / Acrisioneis Danae fundasse colonis, / praecipiti delata noto.
<Verg. Aen. 7.411>	Locus Ardea quondam / dictus avis, et nunc magnum manet Ardea nomen, / sed fortuna fuit; tectis hic Turnus in altis / iam mediam nigra carpebat nocte quietem.
<Verg. Aen. 7.414>	Allecto torvam faciem et furialia membra / exuit, in vultus sese transformat anilis; / et frontem obscenam rugis arat, induit albos / cum vitta crinis, tum ramum innectit olivae; / fit Calybe Iunonis anus templique sacerdos / et iuveni ante oculos his se cum vocibus offert: /
<Verg. Aen. 7.421>	'Turne, tot incassum fusos patiere labores / et tua Dardaniis transcribi sceptra colonis?
<Verg. Aen. 7.422>	Rex tibi coniugium et quaesitas sanguine dotes / abnegat, externusque in regnum quaeritur heres.
<Verg. Aen. 7.424>	I nunc, ingratis offer te, inrise, periclis; / Tyrrhenas, i, sterne acies; tege pace Latinos.
<Verg. Aen. 7.426>	Haec adeo tibi me, placida cum nocte iaceres, / ipsa palam fari omnipotens Saturnia iussit.
<Verg. Aen. 7.428>	Quare age et armari pubem portisque moveri / laetus in arma para, et Phrygios qui flumine pulchro / consedere duces pictasque exure carinas.
<Verg. Aen. 7.431>	Caelestum vis magna iubet.
<Verg. Aen. 7.432>	Rex ipse Latinus, / ni dare coniugium et dicto parere fatetur, / sentiat et tandem Turnum experiatur in armis.'
<Verg. Aen. 7.434>	Hic iuvenis vatem inridens sic orsa vicissim / ore refert:
<Verg. Aen. 7.436>	'Classis invectas Thybridis undam / non, ut rere, meas effugit nuntius auris.
<Verg. Aen. 7.437>	Ne tantos mihi finge metus; nec regia Iuno / inmemor est nostri.
<Verg. Aen. 7.439>	Sed te victa situ verique effeta senectus, / o mater, curis nequiquam exercet et arma / regum inter falsa vatem formidine ludit.
<Verg. Aen. 7.442>	Cura tibi divom effigies et templa tueri: /
<Verg. Aen. 7.444>	bella viri pacemque gerent, quis bella gerenda.'
<Verg. Aen. 7.444>	Talibus Allecto dictis exarsit in iras, / at iuveni oranti subitus tremor occupat artus, / deriguere oculi: tot Erinys sibilat hydris / tantaque se facies aperit; tum flammea torquens / lumina cunctantem et quaerentem dicere plura / reppulit et geminos erexit crinibus anguis / verberaque insonuit rabidoque haec addidit ore: /
<Verg. Aen. 7.452>	'En ego victa situ, quam veri effeta senectus / arma inter regum falsa formidine ludit.
<Verg. Aen. 7.453>	Respice ad haec: adsum dirarum ab sede sororum, / bella manu letumque gero.'
<Verg. Aen. 7.455>	Sic effata facem iuveni coniecit et atro / lumine fumantis fixit sub pectore taedas.
<Verg. Aen. 7.457>	Olli somnum ingens rumpit pavor, ossaque et artus / perfundit toto proruptus corpore sudor; / arma amens fremit, arma toro tectisque requirit; / saevit amor ferri et scelerata insania belli, / ira super: magno veluti cum flamma sonore / virgea suggeritur costis undantis aëni / exsultantque aestu latices, furit intus aquaï / fumidus atque alte spumis exuberat amnis, / nec iam se capit unda, volat vapor ater ad auras.
<Verg. Aen. 7.466>	Ergo iter ad regem polluta pace Latinum / indicit primis iuvenum et iubet arma parari, / tutari Italiam, detrudere finibus hostem: /
<Verg. Aen. 7.470>	se satis ambobus Teucrisque venire Latinisque.
<Verg. Aen. 7.470>	Haec ubi dicta dedit divosque in vota vocavit, / certatim sese Rutuli exhortantur in arma: /
<Verg. Aen. 7.473>	hunc decus egregium formae movet atque iuventae, / hunc atavi reges, hunc claris dextera factis.
<Verg. Aen. 7.474>	Dum Turnus Rutulos animis audacibus implet, / Allecto in Teucros Stygiis se concitat alis, / arte nova speculata locum, quo litore pulcher / insidiis cursuque feras agitabat Iulus.
<Verg. Aen. 7.478>	Hic subitam canibus rabiem Cocytia virgo / obicit et noto naris contingit odore, / ut cervum ardentes agerent; quae prima laborum / causa fuit belloque animos accendit agrestis.
<Verg. Aen. 7.482>	Cervus erat forma praestanti et cornibus ingens, / Tyrrhidae pueri quem matris ab ubere raptum / nutribant Tyrrhusque pater, cui regia parent / armenta et late custodia credita campi.
<Verg. Aen. 7.486>	Adsuetum imperiis soror omni Silvia cura / mollibus intexens ornabat cornua sertis / pectebatque ferum puroque in fonte lavabat.
<Verg. Aen. 7.489>	Ille, manum patiens mensaeque adsuetus erili, / errabat silvis rursusque ad limina nota / ipse domum sera quamvis se nocte ferebat.
<Verg. Aen. 7.492>	Hunc procul errantem rabidae venantis Iuli / commovere canes, fluvio cum forte secundo / deflueret ripaque aestus viridante levaret.
<Verg. Aen. 7.495>	Ipse etiam, eximiae laudis succensus amore, / Ascanius curvo direxit spicula cornu; / nec dextrae erranti deus afuit, actaque multo / perque uterum sonitu perque ilia venit harundo.
<Verg. Aen. 7.499>	Saucius at quadrupes nota intra tecta refugit / successitque gemens stabulis questuque cruentus / atque imploranti similis tectum omne replebat.
<Verg. Aen. 7.502>	Silvia prima soror, palmis percussa lacertos, / auxilium vocat et duros conclamat agrestis.
<Verg. Aen. 7.504>	Olli, pestis enim tacitis latet aspera silvis, / inprovisi adsunt, hic torre armatus obusto, / stipitis hic gravidi nodis: quod cuique repertum / rimanti, telum ira facit.
<Verg. Aen. 7.508>	Vocat agmina Tyrrhus, / quadrifidam quercum cuneis ut forte coactis / scindebat, rapta spirans immane securi.
<Verg. Aen. 7.510>	At saeva e speculis tempus dea nacta nocendi / ardua tecta petit stabuli et de culmine summo / pastorale canit signum cornuque recurvo / Tartaream intendit vocem, qua protinus omne / contremuit nemus et silvae insonuere profundae; / audiit et Triviae longe lacus, audiit amnis / sulfurea Nar albus aqua fontesque Velini, / et trepidae matres pressere ad pectora natos.
<Verg. Aen. 7.518>	Tum vero ad vocem celeres, qua bucina signum / dira dedit, raptis concurrunt undique telis / indomiti agricolae; nec non et Troïa pubes / Ascanio auxilium castris effundit apertis.
<Verg. Aen. 7.522>	Direxere acies.
<Verg. Aen. 7.523>	Non iam certamine agresti, / stipitibus duris agitur sudibusve praeustis, / sed ferro ancipiti decernunt atraque late / horrescit strictis seges ensibus aeraque fulgent / sole lacessita et lucem sub nubila iactant: /
<Verg. Aen. 7.528>	fluctus uti primo coepit cum albescere vento, / paulatim sese tollit mare et altius undas / erigit, inde imo consurgit ad aethera fundo.
<Verg. Aen. 7.530>	Hic iuvenis primam ante aciem stridente sagitta, / natorum Tyrrhi fuerat qui maximus, Almo, / sternitur; haesit enim sub gutture volnus et udae / vocis iter tenuemque inclusit sanguine vitam.
<Verg. Aen. 7.534>	Corpora multa virum circa seniorque Galaesus, / dum paci medium se offert, iustissimus unus / qui fuit Ausoniisque olim ditissimus arvis: /
<Verg. Aen. 7.538>	quinque greges illi balantum, quina redibant / armenta, et terram centum vertebat aratris.
<Verg. Aen. 7.539>	Atque ea per campos aequo dum Marte geruntur, / promissi dea facta potens, ubi sanguine bellum / imbuit et primae commisit funera pugnae, / deserit Hesperiam et caeli convexa per auras / Iunonem victrix adfatur voce superba: /
<Verg. Aen. 7.545>	'En, perfecta tibi bello discordia tristi: /
<Verg. Aen. 7.546>	dic in amicitiam coeant et foedera iungant.
<Verg. Aen. 7.546>	Quando quidem Ausonio respersi sanguine Teucros, / hoc etiam his addam, tua si mihi certa voluntas: /
<Verg. Aen. 7.549>	finitimas in bella feram rumoribus urbes / accendamque animos insani Martis amore, / undique ut auxilio veniunt; spargam arma per agros.'
<Verg. Aen. 7.551>	Tum contra Iuno; 'Terrorum et fraudis abunde est; / stant belli causae, pugnatur comminus armis, / quae fors prima dedit sanguis novus imbuit arma.
<Verg. Aen. 7.554>	Talia coniugia et talis celebrent hymenaeos / egregium Veneris genus et rex ipse Latinus.
<Verg. Aen. 7.556>	Te super aetherias errare licentius auras / haud pater ille velit, summi regnator Olympi: /
<Verg. Aen. 7.559>	cede locis; ego, siqua super fortuna laborum est, / ipsa regam.'
<Verg. Aen. 7.560>	Talis dederat Saturnia voces.
<Verg. Aen. 7.560>	Illa autem attollit stridentis anguibus alas / Cocytique petit sedem, supera ardua linquens.
<Verg. Aen. 7.562>	Est locus Italiae medio sub montibus altis, / nobilis et fama multis memoratus in oris, / Amsancti valles: densis hunc frondibus atrum / urguet utrimque latus nemoris, medioque fragosus / dat sonitum saxis et torto vertice torrens.
<Verg. Aen. 7.567>	Hic specus horrendum et saevi spiracula Ditis / monstrantur, ruptoque ingens Acheronte vorago / pestiferas aperit fauces, quis condita Erinys, / invisum numen, terras caelumque levabat.
<Verg. Aen. 7.571>	Nec minus interea extremam Saturnia bello / imponit regina manum.
<Verg. Aen. 7.573>	Ruit omnis in urbem / pastorum ex acie numerus caesosque reportant / Almonem puerum foedatique ora Galaesi / implorantque deos obtestanturque Latinum.
<Verg. Aen. 7.576>	Turnus adest medioque in crimine caedis et igni / terrorem ingeminat: Teucros in regna vocari, / stirpem admisceri Phrygiam, se limine pelli.
<Verg. Aen. 7.579>	Tum quorum attonitae Baccho nemora avia matres / insultant thiasis (neque enim leve nomen Amatae), / undique collecti coeunt Martemque fatigant.
<Verg. Aen. 7.582>	Ilicet infandum cuncti contra omina bellum, / contra fata deum perverso numine poscunt, / certatim regis circumstant tecta Latini.
<Verg. Aen. 7.585>	Ille velut pelagi rupes immota resistit, / ut pelagi rupes magno veniente fragore, / quae sese multis circum latrantibus undis / mole tenet; scopuli nequiquam et spumea circum / saxa fremunt laterique inlisa refunditur alga.
<Verg. Aen. 7.590>	Verum ubi nulla datur caecum exsuperare potestas / consilium et saevae nutu Iunonis eunt res, / multa deos aurasque pater testatus inanis: /
<Verg. Aen. 7.594>	'Frangimur heu fatis,' inquit,  'ferimurque procella!
<Verg. Aen. 7.594>	Ipsi has sacrilego pendetis sanguine poenas, / O miseri.
<Verg. Aen. 7.596>	Te, Turne, nefas, te triste manebit / supplicium, votisque deos venerabere seris.
<Verg. Aen. 7.597>	Nam mihi parta quies, omnisque in limine portus; / funere felici spolior.'
<Verg. Aen. 7.599>	Nec plura locutus / saepsit se tectis rerumque reliquit habenas.
<Verg. Aen. 7.600>	Mos erat Hesperio in Latio, quem protinus urbes / Albanae coluere sacrum nunc maxima rerum / Roma colit, cum prima movent in proelia Martem, / sive Getis inferre manu lacrimabile bellum / Hyrcanisve Arabisve parant seu tendere ad Indos / Auroramque sequi Parthosque reposcere signa.
<Verg. Aen. 7.606>	Sunt geminae belli portae (sic nomine dicunt) / religione sacrae et saevi formidine Martis; / centum aerei claudunt vectes aeternaque ferri / robora, nec custos absistit limine Ianus: /
<Verg. Aen. 7.611>	has, ubi certa sedet patribus sententia pugnae, / ipse Quirinali trabea cinctuque Gabino / insignis reserat stridentia limina consul, / ipse vocat pugnas; sequitur tum cetera pubes, / aereaque adsensu conspirant cornua rauco.
<Verg. Aen. 7.615>	Hoc et tum Aeneadis indicere bella Latinus / more iubebatur tristisque recludere portas.
<Verg. Aen. 7.617>	Abstinuit tactu pater aversusque refugit / foeda ministeria et caecis se condidit umbris.
<Verg. Aen. 7.619>	Tum regina deum caelo delapsa morantis / impulit ipsa manu portas, et cardine verso / belli ferratos rumpit Saturnia postes.
<Verg. Aen. 7.622>	Ardet inexcita Ausonia atque immobilis ante; / Pars pedes ire parat campis, pars arduus altis / pulverulentus equis furit; omnes arma requirunt.
<Verg. Aen. 7.625>	Pars levis clipeos et spicula lucida tergent / arvina pingui subiguntque in cote secures; / signaque ferre iuvat sonitusque audire tubarum.
<Verg. Aen. 7.628>	Quinque adeo magnae positis incudibus urbes / tela novant, Atina potens Tiburque superbum, / Ardea Crustumerique et turrigerae Antemnae.
<Verg. Aen. 7.631>	Tegmina tuta cavant capitum flectuntque salignas / umbonum cratis; alii thoracas aenos / aut levis ocreas lento ducunt argento; / vomeris huc et falcis honos, huc omnis aratri / cessit amor; recoquunt patrios fornacibus enses.
<Verg. Aen. 7.636>	Classica iamque sonant; it bello tessera signum.
<Verg. Aen. 7.637>	Hic galeam tectis trepidus rapit, ille frementis / ad iuga cogit equos clipeumque auroque trilicem / loricam induitur fidoque accingitur ense.
<Verg. Aen. 7.640>	Pandite nunc Helicona, deae, cantusque movete, / qui bello exciti reges, quae quemque secutae / complerint campos acies, quibus Itala iam tum / floruerit terra alma viris, quibus arserit armis.
<Verg. Aen. 7.644>	Et meministis enim, divae, et memorare potestis: /
<Verg. Aen. 7.646>	ad nos vix tenuis famae perlabitur aura.
<Verg. Aen. 7.646>	Primus init bellum Tyrrhenis asper ab oris / contemptor divom Mezentius agminaque armat.
<Verg. Aen. 7.648>	Filius huic iuxta Lausus, quo pulchrior alter / non fuit excepto Laurentis corpore Turni, / Lausus, equum domitor debellatorque ferarum, / ducit Agyllina nequiquam ex urbe secutos / mille viros, dignus, patriis qui laetior esset / imperiis et cui pater haud Mezentius esset.
<Verg. Aen. 7.654>	Post hos insignem palma per gramina currum / victoresque ostentat equos satus Hercule pulchro / pulcher Aventinus, clipeoque insigne paternum / centum angues cinctamque gerit serpentibus hydram; / collis Aventini silva quem Rhea sacerdos / furtivum partu sub luminis edidit oras, / mixta deo mulier, postquam Laurentia victor / Geryone extincto Tirynthius attigit arva / Tyrrhenoque boves in flumine lavit Hiberas.
<Verg. Aen. 7.663>	Pila manu saevosque gerunt in bella dolones / et tereti pugnant mucrone veruque Sabello.
<Verg. Aen. 7.665>	Ipse pedes, tegumen torquens immane leonis, / terribili impexum saetacum dentibus albis / indutus capiti, sic regia tecta subibat, / horridus, Herculeoque umeros innexus amictu.
<Verg. Aen. 7.669>	Tum gemini fratres Tiburtia moenia linquunt, / fratris Tiburti dictam cognomine gentem, / Catillusque acerque Coras, Argiva iuventus, / et primam ante aciem densa inter tela feruntur: /
<Verg. Aen. 7.674>	ceu duo nubigenae cum vertice montis ab alto / descendunt centauri, Homolen Othrymque nivalem / linquentes cursu rapido; dat euntibus ingens / silva locum et magno cedunt virgulta fragore.
<Verg. Aen. 7.677>	Nec Praenestinae fundator defuit urbis, / Volcano genitum pecora inter agrestia regem / inventumque focis omnis quem credidit aetas / Caeculus.
<Verg. Aen. 7.681>	Hunc late legio comitatur agrestis: /
<Verg. Aen. 7.682>	quique altum Praeneste viri quique arva Gabinae / Iunonis gelidumque Anienem et roscida rivis / Hernica saxa colunt, quos dives Anagnia pascit, / quos, Amasene pater.
<Verg. Aen. 7.685>	Non illis omnibus arma, / nec clipei currusve sonant: pars maxima glandes / liventis plumbi spargit, pars spicula gestat / bina manu, fulvosque lupi de pelle galeros / tegmen habent capiti, vestigia nuda sinistri / instituere pedis, crudus tegit altera pero.
<Verg. Aen. 7.690>	At Messapus, equum domitor, Neptunia proles, / quem neque fas igni cuiquam nec sternere ferro, / iam pridem resides populos desuetaque bello / agmina in arma vocat subito ferrumque retractat.
<Verg. Aen. 7.694>	Hi Fescenninas acies Aequosque Faliscos.
<Verg. Aen. 7.695>	Hi Soractis habent arces Flaviniaque arva / et Cimini cum monte lacum lucosque Capenos.
<Verg. Aen. 7.697>	Ibant aequati numero regemque canebant, / ceu quondam nivei liquida inter nubila cycni, / cum sese e pastu referunt et longa canoros / dant per colla modos, sonat amnis et Asia longe / pulsa palus.
<Verg. Aen. 7.702>	Nec quisquam aeratas acies ex agmine tanto / misceri putet, aeriam sed gorgite ab alto / urgueri volucrum raucarum ad litora nubem.
<Verg. Aen. 7.705>	Ecce Sabinorum prisco de sanguine magnum / agmen agens Clausus magnique ipse agminis instar, / Claudia nunc a quo diffunditur et tribus et gens / per Latium, postquam in partem data Roma Sabinis.
<Verg. Aen. 7.709>	Una ingens Amiterna cohors priscique Quirites, / Ereti manus omnis oliviferaeque Mutuscae; / qui Nomentum urbem, qui Rosea rura Velini, / qui Tetricae horrentis rupes montemque Severum / Casperiamque colunt Forulosque et flumen Himellae, / qui Tiberim Fabarimque bibunt, quos frigida misit / Nursia, et Hortinae classes populique Latini, / quosque secans infaustum interluit Allia nomen: /
<Verg. Aen. 7.718>	quam multi Libyco volvuntur marmore fluctus / saevus ubi Orion hibernis conditur undis; / vel cum sole novo densae torrentur aristae / aut Hermi campo aut Lyciae flaventibus arvis.
<Verg. Aen. 7.721>	Scuta sonant pulsuque pedum conterrita tellus.
<Verg. Aen. 7.722>	Hinc Agamemnonius, Troiani nominis hostis, / curru iungit Halaesus equos Turnoque ferocis / mille rapit populos, vertunt felicia Baccho / Massica qui rastris et quos de collibus altis / Aurunci misere patres, Sidicinaque iuxta / aequora quique Cales linquunt, amnisque vadosi / accola Volturni, pariterque Saticulus asper / Oscorumque manus.
<Verg. Aen. 7.730>	Teretes sunt aclydes illis / tela, sed haec lento mos est aptare flagello; / laevas caetra tegit, falcati comminus enses.
<Verg. Aen. 7.732>	Nec tu carminibus nostris indictus abibis, / Oebale, quem generasse Telon Sebethide nympha / fertur, Teleboum Capreas cum regna teneret, / iam senior; patriis sed non et filius arvis / contentus late iam tum dicione premebat / Sarrastis populos et quae rigat aequora Sarnus / quique Rufras Batulumque tenent atque arva Celemnae / et quos maliferae despectant moenia Abellae, / Teutonico ritu soliti torquere cateias, / tegmina quis capitum raptus de subere cortex, / aerataeque micant peltae, micat aereus ensis.
<Verg. Aen. 7.743>	Et te montosae misere in proelia Nersae, / Ufens, insignem fama et felicibus armis; / horrida praecipue cui gens adsuetaque multo / venatu nemorum, duris Aequicula glaebis.
<Verg. Aen. 7.747>	Armati terram exercent, semperque recentis / convectare iuvat praedas et vivere rapto.
<Verg. Aen. 7.749>	Quin et Marruvia venit de gente sacerdos, / fronde super galeam et felici comptus oliva.
<Verg. Aen. 7.751>	Archippi regis missu, fortissimus Umbro, / vipereo generi et graviter spirantibus hydris / spargere qui somnos cantuque manuque solebat / mulcebatque iras et morsus arte levabat.
<Verg. Aen. 7.755>	Sed non Dardaniae medicari cuspidis ictum / evaluit, neque eum iuvere in volnera cantus / somniferi et Marsis quaesitae montibus herbae.
<Verg. Aen. 7.758>	Te nemus Angitiae, vitrea te Fucinus unda, / te liquidi flevere lacus.
<Verg. Aen. 7.760>	Ibat et Hippolyti proles pulcherrima bello, / Virbius, insignem quem mater Aricia misit, / eductum Egeriae lucis umentia circum / litora, pinguis ubi et placabilis ara Dianae.
<Verg. Aen. 7.764>	Namque ferunt fama Hippolytum, postquam arte novercae / occiderit patriasque explerit sanguine poenas / turbatis distractus equis, ad sidera rursus / aetheria et superas caeli venisse sub auras, / Paeoniis revocatum herbis et amore Dianae.
<Verg. Aen. 7.769>	Tum pater omnipotens, aliquem indignatus ab umbris / mortalem infernis ad lumina surgere vitae, / ipse repertorem medicinae talis et artis / fulmine Phoebigenam Stygias detrusit ad undas.
<Verg. Aen. 7.773>	At Trivia Hippolytum secretis alma recondit / sedibus et nymphae Egeriae nemorique relegat, / solus ubi in silvis Italis ignobilis aevom / exigeret versoque ubi nomine Virbius esset.
<Verg. Aen. 7.777>	Unde etiam templo Triviae lucisque sacratis / cornipedes arcentur equi, quod litore currum / et iuvenem monstris pavidi effudere marinis.
<Verg. Aen. 7.780>	Filius ardentis haud setius aequore campi / exercebat equos curruque in bella ruebat.
<Verg. Aen. 7.782>	Ipse inter primos praestanti corpore Turnus / vertitur arma tenens et toto vertice supra est.
<Verg. Aen. 7.784>	Cui triplici crinita iuba galea alta Chimaeram / sustinet, Aetnaeos efflantem faucibus ignis: /
<Verg. Aen. 7.787>	tam magis illa fremens et tristibus effera flammis, / quam magis effuso crudescunt sanguine pugnae.
<Verg. Aen. 7.788>	At levem clipeum sublatis cornibus Io / auro insignibat, iam saetis obsita, iam bos / (argumentum ingens), et custos virginis Argus / caelataque amnem fundens pater Inachus urna.
<Verg. Aen. 7.792>	Insequitur nimbus peditum clipeataque totis / agmina densentur campis, Argivaque pubes / Auruncaeque manus, Rutuli veteresque Sicani / et Sacranae acies et picti scuta Labici; / qui saltus, Tiberine, tuos sacrumque Numici / litus arant Rutulosque exercent vomere colles / Circaeumque iugum, quis Iuppiter Anxurus arvis / praesidet et viridi gaudens Feronia luco; / qua Saturae iacet atra palus gelidusque per imas / quaerit iter vallis atque in mare conditur Ufens.
<Verg. Aen. 7.802>	Hos super advenit Volsca de gente Camilla / agmen agens equitum et florentis aere catervas, / bellatrix, non illa colo calathisve Minervae / femineas adsueta manus, sed proelia virgo / dura pati cursuque pedum praevertere ventos.
<Verg. Aen. 7.807>	Illa vel intactae segetis per summa volaret / gramina nec teneras cursu laesisset aristas, / vel mare per medium fluctu suspensa tumenti / ferret iter celeris nec tingueret aequore plantas.
<Verg. Aen. 7.811>	Illam omnis tectis agrisque effusa iuventus / turbaque miratur matrum et prospectat euntem, / attonitis inhians animis, ut regius ostro / velet honos levis umeros, ut fibula crinem / auro internectat, Lyciam ut gerat ipsa pharetram / et pastoralem praefixa cuspide myrtum.
<Verg. Aen. 8.1>	Ut belli signum Laurenti Turnus ab arce / extulit et rauco strepuerunt cornua cantu, / utque acris concussit equos utque impulit arma, / extemplo turbati animi, simul omne tumultu / coniurat trepido Latium saevitque iuventus / effera.
<Verg. Aen. 8.6>	Ductores primi Messapus et Ufens / contemptorque deum Mezentius undique cogunt / auxilia et latos vastant cultoribus agros.
<Verg. Aen. 8.8>	mittitur et magni Venulus Diomedis ad urbem, / qui petat auxilium et Latio consistere Teucros, / advectum Aenean classi victosque penatis / inferre et fatis regem se dicere posci / edoceat multasque viro se adiungere gentis / Dardanio et late Latio increbrescere nomen.
<Verg. Aen. 8.14>	Quid struat his coeptis, quem, si Fortuna sequatur, / eventum pugnae cupiat, manifestius ipsi / quam Turno regi aut regi apparere Latino.
<Verg. Aen. 8.17>	Talia per Latium.
<Verg. Aen. 8.18>	Quae Laomedontius heros / cuncta videns magno curarum fluctuat aestu, / atque animum nunc huc celerem, nunc dividit illuc.
<Verg. Aen. 8.20>	In partisque rapit varias perque omnia versat: /
<Verg. Aen. 8.22>	sicut aquae tremulum labris ubi lumen aenis / sole repercussum aut radiantis imagine lunae / omnia pervolitat late loca iamque sub auras / erigitur summique ferit lacuaria tecti.
<Verg. Aen. 8.25>	Nox erat, et terras animalia fessa per omnis / alituum pecudumque genus sopor altus habebat: /
<Verg. Aen. 8.28>	cum pater in ripa gelidique sub aetheris axe / Aeneas, tristi turbatus pectora bello, / procubuit seramque dedit per membra quietem.
<Verg. Aen. 8.30>	Huic deus ipse loci fluvio Tiberinus amoeno / populeas inter senior se attollere frondes / visus; eum tenuis glauco velabat amictu / carbasus, et crinis umbrosa tegebat harundo, / tum sic adfari et curas his demere dictis: /
<Verg. Aen. 8.36>	'O sate gente deum, Troianam ex hostibus urbem / qui revehis nobis aeternaque Pergama servas, / exspectate solo Laurenti arvisque Latinis, / hic tibi certa domus, certi, ne absiste, penates; / neu belli terrere minis: tumor omnis et irae / concessere deum.
<Verg. Aen. 8.41>	[Iamque tibi, ne vana putes haec fingere somnum, / litoreis ingens inventa sub ilicibus sus, / triginta capitum fetus enixa, iacebit, / alba, solo recubans, albi circum ubera nati.
<Verg. Aen. 8.45>	Hic locus urbis erit, requies ea certa laborum / ex quo ter denis urbem redeuntibus annis / Ascanius clari condet cognominis Albam.
<Verg. Aen. 8.48>	Haud incerta cano.]
<Verg. Aen. 8.49>	Nunc qua ratione quod instat / expedias victor, paucis (adverte) docebo.
<Verg. Aen. 8.50>	Arcades his oris, genus a Pallante profectum, / qui regem Euandrum comites, qui signa secuti, / delegere locum et posuere in montibus urbem / Pallantis proavi de nomine Pallanteum.
<Verg. Aen. 8.54>	Hi bellum adsidue ducunt cum gente Latina; / hos castris adhibe socios et foedera iunge.
<Verg. Aen. 8.56>	Ipse ego te ripis et recto flumine ducam, / adversum remis superes subvectus ut amnem.
<Verg. Aen. 8.58>	Surge age, nate dea, primisque cadentibus astris / Iunoni fer rite preces iramque minasque / supplicibus supera votis.
<Verg. Aen. 8.61>	Mihi victor honorem / persolves.
<Verg. Aen. 8.62>	Ego sum pleno quem flumine cernis / stringentem ripas et pinguia culta secantem, / caeruleus Thybris, caelo gratissimus amnis.
<Verg. Aen. 8.64>	Hic mihi magna domus, celsis caput urbibus, exit.'
<Verg. Aen. 8.65>	Dixit, deinde lacu fluvius se condidit alto, / ima petens; nox Aenean somnusque reliquit.
<Verg. Aen. 8.67>	Surgit et aetherii spectans orientia solis / lumina rite cavis undam de flumine palmis / sustinet ac talis effundit ad aethera voces: /
<Verg. Aen. 8.71>	'Nymphae, Laurentes nymphae, genus amnibus unde est, / tuque, o Thybri tuo genitor cum flumine sancto, / accipite Aenean et tandem arcete periclis.
<Verg. Aen. 8.73>	Quo te cumque lacus miserantem incommoda nostra / fonte tenet, quocumque solo pulcherrimus exis, / semper honore meo, semper celebrabere donis / corniger hesperidum fluvius regnator aquarum.
<Verg. Aen. 8.77>	Adsis o tantum et propius tua numina firmes.'
<Verg. Aen. 8.78>	sic memorat geminasque legit de classe biremis / remigioque aptat, socios simul instruit armis.
<Verg. Aen. 8.80>	Ecce autem subitum atque oculis mirabile monstrum; / candida per silvam cum fetu concolor albo / procubuit viridique in litore conspicitur sus.
<Verg. Aen. 8.83>	Quam pius Aeneas tibi enim, tibi, maxuma Iuno, / mactat sacra ferens et cum grege sistit ad aram.
<Verg. Aen. 8.85>	Thybris ea fluvium, quam longa est, nocte tumentem / leniit, et tacita refluens ita substitit unda, / mitis ut in morem stagni placidaeque paludis / sterneret aequor aquis, remo ut luctamen abesset.
<Verg. Aen. 8.89>	Ergo iter inceptum celerant rumore secundo; / labitur uncta vadis abies; mirantur et undae, / miratur nemus insuetum fulgentia longe / scuta virum fluvio pictasque innare carinas.
<Verg. Aen. 8.93>	Olli remigio noctemque diemque fatigant / et longos superant flexus variisque teguntur / arboribus viridisque secant placido aequore silvas.
<Verg. Aen. 8.96>	Sol medium caeli conscenderat igneus orbem, / cum muros arcemque procul ac rara domorum / tecta vident, quae nunc Romana potentia caelo / aequavit, tum res inopes Euandrus habebat: /
<Verg. Aen. 8.101>	ocius advertunt proras urbique propinquant.
<Verg. Aen. 8.101>	Forte die sollemnem illo rex Arcas honorem / Amphitryoniadae magno divisque ferebat / ante urbem in luco.
<Verg. Aen. 8.104>	Pallas huic filius una, / una omnes iuvenum primi pauperque senatus / tura dabant, tepidusque cruor fumabat ad aras.
<Verg. Aen. 8.106>	Ut celsas videre rates atque inter opacum / adlabi nemus et tacitis incumbere remis, / terrentur visu subito cunctique relictis / consurgunt mensis.
<Verg. Aen. 8.110>	Audax quos rumpere Pallas / sacra vetat raptoque volat telo obvius ipse / et procul e tumulo:
<Verg. Aen. 8.112>	'Iuvenes, quae causa subegit / ignotas temptare vias, quo tenditis?' inquit.
<Verg. Aen. 8.113>	'Qui genus?
<Verg. Aen. 8.114>	Unde domo?
<Verg. Aen. 8.114>	Pacemne huc fertis an arma?'
<Verg. Aen. 8.114>	Tum pater Aeneas puppi sic fatur ab alta / paciferaeque manu ramum praetendit olivae: /
<Verg. Aen. 8.117>	'Troiugenas ac tela vides inimica Latinis, / quos illi bello profugos egere superbo.
<Verg. Aen. 8.118>	Euandrum petimus.
<Verg. Aen. 8.119>	Ferte haec et dicite lectos / Dardaniae venisse duces socia arma rogantis.'
<Verg. Aen. 8.120>	Obstipuit tanto percussus nomine Pallas: /
<Verg. Aen. 8.122>	'Egredere o quicumque es' ait 'coramque parentem / adloquere ac nostris succede penatibus hospes.'
<Verg. Aen. 8.123>	excepitque manu dextramque amplexus inhaesit.
<Verg. Aen. 8.124>	Progressi subeunt luco fluviumque relinquunt.
<Verg. Aen. 8.125>	Tum regem Aeneas dictis adfatur amicis: /
<Verg. Aen. 8.127>	'Optume Graiugenum, cui me Fortuna precari / et vitta comptos voluit praetendere ramos, / non equidem extimui, Danaum quod ductor et Arcas / quodque a stirpe fores geminis coniunctus Atridis; / sed mea me virtus et sancta oracula divom / cognatique patres, tua terris didita fama, / coniunxere tibi et fatis egere volentem.
<Verg. Aen. 8.133>	Dardanus, Iliacae primus pater urbis et auctor, / Electra, ut Grai perhibent.
<Verg. Aen. 8.135>	Atlantide cretus, / advehitur Teucros; Electram maxumus Atlas / edidit, aetherios umero qui sustinet orbes / vobis Mercurius pater est, quem candida Maia / Cyllenae gelido conceptum vertice fudit; / at Maiam, auditis si quicquam credimus, Atlas, / idem Atlas generat, caeli qui sidera tollit.
<Verg. Aen. 8.141>	Sic genus amborum scindit se sanguine ab uno.
<Verg. Aen. 8.142>	His fretus non legatos neque prima per artem / temptamenta tui pepigi: me, me ipse meumque / obieci caput et supplex ad limina veni.
<Verg. Aen. 8.145>	Gens eadem, quae te, crudeli Daunia bello / insequitur; nos si pellant, nihil afore credunt, / quin omnem Hesperiam penitus sua sub iuga mittant / et mare quod supra teneant quodque adluit infra.
<Verg. Aen. 8.149>	Accipe daque fidem: sunt nobis fortia bello / pectora, sunt animi et rebus spectata iuventus.'
<Verg. Aen. 8.151>	Dixerat Aeneas.
<Verg. Aen. 8.152>	Ille os oculosque loquentis / iamdudum et totum lustrabat lumine corpus.
<Verg. Aen. 8.153>	Tum sic pauca refert:
<Verg. Aen. 8.154>	'Ut te, fortissime Teucrum, / accipio agnoscoque libens!
<Verg. Aen. 8.155>	Ut verba parentis / et vocem Anchisae magni voltumque recordor!
<Verg. Aen. 8.156>	Nam memini Hesionae visentem regna sororis / Laomedontiaden Priamum, Salamina petentem, / protinus Arcadiae gelidos invisere finis.
<Verg. Aen. 8.159>	Tum mihi prima genas vestibat flore iuventas, / mirabarque duces Teucros, mirabar et ipsum / Laomedontiaden, sed cunctis altior ibat / Anchises: mihi mens iuvenali ardebat amore / compellare virum et dextrae coniungere dextram.
<Verg. Aen. 8.164>	Accessi et cupidus Phenei sub moenia duxi.
<Verg. Aen. 8.165>	Ille mihi insignem pharetram Lyciasque sagittas / discedens chlamydemque auro dedit intertextam / frenaque bina meus quae nunc habet aurea Pallas.
<Verg. Aen. 8.168>	Ergo et quam petitis iuncta est mihi foedere dextra, / et lux cum primum terris se crastina reddet, / auxilio laetos dimittam opibusque iuvabo.
<Verg. Aen. 8.171>	Interea sacra haec, quando huc venistis amici, / annua, quae differre nefas, celebrate faventes / nobiscum et iam nunc sociorum adsuescite mensis.'
<Verg. Aen. 8.174>	Haec ubi dicta, dapes iubet et sublata reponi / pocula gramineoque viros locat ipse sedili / praecipuumque toro et villosi pelle leonis / accipit Aenean solioque invitat acerno.
<Verg. Aen. 8.178>	Tum lecti iuvenes certatim araeque sacerdos / viscera tosta ferunt taurorum onerantque canistris / dona laboratae Cereris Bacchumque ministrant.
<Verg. Aen. 8.181>	Vescitur Aeneas simul et Troiana iuventus / perpetui tergo bovis et lustralibus extis.
<Verg. Aen. 8.183>	Postquam exempta fames et amor compressus edendi, / rex Euandrus ait:
<Verg. Aen. 8.185>	'Non haec sollemnia nobis, / has ex more dapes, hanc tanti numinis aram / vana superstitio veterumque ignara deorum / inposuit: saevis, hospes Troiane, periclis / servati facimus meritosque novamus honores.
<Verg. Aen. 8.189>	Iam primum saxis suspensam hanc aspice rupem, / disiectae procul ut moles desertaque montis / stat domus et scopuli ingentem traxere ruinam.
<Verg. Aen. 8.192>	Hic spelunca fuit, vasto summota recessu, / semihominis Caci facies quam dira tenebat / solis inaccessam radiis; semperque recenti / caede tepebat humus, foribusque adfixa superbis / ora virum tristi pendebant pallida tabo.
<Verg. Aen. 8.197>	Huic monstro Volcanus erat pater: illius atros / ore vomens ignis magna se mole ferebat.
<Verg. Aen. 8.199>	Attulit et nobis aliquando optantibus aetas / auxilium adventumque dei.
<Verg. Aen. 8.201>	Nam maximus ultor, / tergemini nece Geryonae spoliisque superbus / Alcides aderat taurosque hac victor agebat / ingentis, vallemque boves amnemque tenebant.
<Verg. Aen. 8.204>	At furiis Caci mens effera, nequid inausum / aut intractatum scelerisve dolive fuisset, / quattuor a stabulis praestanti corpore tauros / avertit, totidem forma superante iuvencas; / atque hos, nequa forent pedibus vestigia rectis, / cauda in speluncam tractos versisque viarum / indiciis raptos saxo occultabat opaco: /
<Verg. Aen. 8.212>	quaerenti nulla ad speluncam signa ferebant.
<Verg. Aen. 8.212>	Interea, cum iam stabulis saturata moveret / Amphytrioniades armenta abitumque pararet, / discessu mugire boves atque omne querelis / impleri nemus et colles clamore relinqui.
<Verg. Aen. 8.216>	reddidit una boum vocem vastoque sub antro / mugiit et Caci spem custodita fefellit.
<Verg. Aen. 8.218>	Hic vero Alcidae furiis exarserat atro / felle dolor: rapit arma manu nodisque gravatum / robur et aerii cursu petit ardua montis.
<Verg. Aen. 8.221>	Tum primum nostri Cacum videre timentem / turbatumque oculis: fugit ilicet ocior Euro / speluncamque petit, pedibus timor addidit alas.
<Verg. Aen. 8.224>	Ut sese inclusit ruptisque immane catenis / deiecit saxum, ferro quod et arte paterna / pendebat, fultosque emuniit obice postis, / ecce furens animis aderat Tirynthius omnemque / accessum lustrans huc ora ferebat et illuc, / dentibus infrendens.
<Verg. Aen. 8.230>	Ter totum fervidus ira / lustrat Aventini montem, ter saxea temptat / limina nequiquam, ter fessus valle resedit.
<Verg. Aen. 8.232>	Stabat acuta silex, praecisis undique saxis / speluncae dorso insurgens, altissima visu, / dirarum nidis domus opportuna volucrum.
<Verg. Aen. 8.235>	Hanc, ut prona iugo laevum incumbebat in amnem, / dexter in adversum nitens concussit et imis / avolsam solvit radicibus; inde repente / inpulit, inpulsu quo maximus intonat aether / dissultant ripae refluitque exterritus amnis.
<Verg. Aen. 8.240>	At specus et Caci detecta apparuit ingens / regia, et umbrosae penitus patuere cavernae: /
<Verg. Aen. 8.243>	non secus ac siqua penitus vi terra dehiscens / infernas reseret sedes et regna recludat / pallida, dis invisa, superque immane barathrum / cernatur, trepident inmisso lumine manes.
<Verg. Aen. 8.246>	Ergo insperata deprensum luce repente / inclusumque cavo saxo atque insueta rudentem / desuper Alcides telis premit omniaque arma / advocat et ramis vastisque molaribus instat.
<Verg. Aen. 8.250>	Ille autem, neque enim fuga iam super ulla pericli, / faucibus ingentem fumum (mirabile dictu) / evomit involvitque domum caligine caeca, / prospectum eripiens oculis, glomeratque sub antro / fumiferam noctem commixtis igne tenebris.
<Verg. Aen. 8.255>	Non tulit Alcides animis seque ipse per ignem / praecipiti iecit saltu, qua plurimus undam / fumus agit nebulaque ingens specus aestuat atra.
<Verg. Aen. 8.258>	Hic Cacum in tenebris incendia vana vomentem / corripit in nodum complexus et angit inhaerens / elisos oculos et siccum sanguine guttur.
<Verg. Aen. 8.261>	Panditur extemplo foribus domus atra revolsis, / abstractaeque boves abiurataeque rapinae / caelo ostenduntur, pedibusque informe cadaver / protrahitur.
<Verg. Aen. 8.265>	Nequeunt expleri corda tuendo / terribilis oculos, voltum villosaque saetis / pectora semiferi atque extinctos faucibus ignis.
<Verg. Aen. 8.267>	Ex illo celebratus honos, laetique minores / servavere diem, primusque Potitius auctor / et domus Herculei custos Pinaria sacri.
<Verg. Aen. 8.270>	Hanc aram luco statuit, quae maxuma semper / dicetur nobis et erit quae maxuma semper.
<Verg. Aen. 8.272>	Quare agite, o iuvenes, tantarum in munere laudum / cingite fronde comas et pocula porgite dextris / communemque vocate deum et date vina volentes.'
<Verg. Aen. 8.275>	Dixerat, Herculea bicolor cum populus umbra / velavitque comas foliisque innexa pependit / et sacer implevit dextram scyphus.
<Verg. Aen. 8.278>	Ocius omnes / in mensam laeti libant divosque precantur.
<Verg. Aen. 8.279>	Devexo interea propior fit Vesper Olympo, / iamque sacerdotes primusque Potitius ibant, / pellibus in morem cincti, flammasque ferebant.
<Verg. Aen. 8.282>	Instaurant epulas et mensae grata secundae / dona ferunt cumulantque oneratis lancibus aras.
<Verg. Aen. 8.284>	tum Salii ad cantus incensa altaria circum / populeis adsunt evincti tempora ramis, / hic iuvenum chorus, ille senum; qui carmine laudes / Herculeas et facta ferunt: ut prima novercae / monstra manu geminosque premens eliserit angues, / ut bello egregias idem disiecerit urbes, / Troiamque Oechaliamque, ut duros mille labores / rege sub Eurystheo fatis Iunonis iniquae / pertulerit.
<Verg. Aen. 8.293>	'Tu nubigenas, invicte, bimembris / Hylaeeumque Pholumque, manu, tu Cresia mactas / prodigia et vastum Nemeae sub rupe leonem.
<Verg. Aen. 8.295>	Te Stygii tremuere lacus, te ianitor Orci / ossa super recubans antro semesa cruento; / nec te ullae facies, non terruit ipse Typhoeus, / arduus arma tenens; non te rationis egentem / Lernaeus turba capitum circumstetit anguis.
<Verg. Aen. 8.300>	Salve, vera Iovis proles, decus addite divis, / et nos et tua dexter adi pede sacra secundo.'
<Verg. Aen. 8.302>	Talia carminibus celebrant; super omnia Caci / speluncam adiciunt spirantemque ignibus ipsum.
<Verg. Aen. 8.304>	Consonat omne nemus strepitu collesque resultant.
<Verg. Aen. 8.305>	Exim se cuncti divinis rebus ad urbem / perfectis referunt.
<Verg. Aen. 8.307>	Ibat rex obsitus aevo / et comitem Aenean iuxta natumque tenebat / ingrediens varioque viam sermone levabat.
<Verg. Aen. 8.309>	miratur facilisque oculos fert omnia circum / Aeneas capiturque locis et singula laetus / exquiritque auditque virum monimenta priorum.
<Verg. Aen. 8.312>	Tum rex Euandrus, Romanae conditor arcis: /
<Verg. Aen. 8.314>	'Haec nemora indigenae fauni nymphaeque tenebant / gensque virum truncis et duro robore nata, / quis neque mos neque cultus erat, nec iungere tauros / aut componere opes norant aut parcere parto, / sed rami atque asper victu venatus alebat.
<Verg. Aen. 8.318>	Primus ab aetherio venit Saturnus Olympo, / arma Iovis fugiens et regnis exsul ademptis.
<Verg. Aen. 8.320>	Is genus indocile ac dispersum montibus altis / composuit legesque dedit Latiumque vocari / maluit, his quoniam latuisset tutis in oris.
<Verg. Aen. 8.323>	Aurea quae perhibent illo sub rege fuere / saecula.
<Verg. Aen. 8.325>	Sic placida populos in pace regebat, / deterior donec paulatim ac decolor aetas / et belli rabies et amor successit habendi.
<Verg. Aen. 8.327>	Tum manus Ausonia et gentes venere Sicanae, / saepius et nomen posuit Saturnia tellus; / tum reges asperque immani corpore Thybris, / a quo post Itali fluvium cognomine Thybrim / diximus, amisit verum vetus Albula nomen; / me pulsum patria pelagique extrema sequentem / Fortuna omnipotens et ineluctabile fatum / his posuere locis matrisque egere tremenda / Carmentis nymphae monita et deus auctor Apollo.
<Verg. Aen. 8.336>	Vix ea dicta: dehinc progressus monstrat et aram / et Carmentalem Romani nomine portam / quam memorant, nymphae priscum Carmentis honorem, / vatis fatidicae, cecinit quae prima futuros / Aeneadas magnos et nobile Pallanteum.
<Verg. Aen. 8.341>	Hinc lucum ingentem quem Romulus acer Asylum / rettulit et gelida monstrat sub rupe Lupercal, / Parrhasio dictum Panos de more Lycaei.
<Verg. Aen. 8.344>	Nec non et sacri monstrat nemus Argileti / testaturque locum et letum docet hospitis Argi.
<Verg. Aen. 8.346>	Hinc ad Tarpeiam sedem et Capitolia ducit, / aurea nunc, olim silvestribus horrida dumis.
<Verg. Aen. 8.348>	Iam tum religio pavidos terrebat agrestis / dira loci, iam tum silvam saxumque tremebant.
<Verg. Aen. 8.350>	Hoc nemus, hunc,' inquit, 'frondoso vertice collem / (quis deus incertum est) habitat deus: Arcades ipsum / credunt se vidisse Iovem, cum saepe nigrantem / aegida concuteret dextra nimbosque cieret.
<Verg. Aen. 8.354>	Haec duo praeterea disiectis oppida muris, / reliquias veterumque vides monimenta virorum.
<Verg. Aen. 8.356>	Hanc Ianus pater, hanc Saturnus condidit arcem: /
<Verg. Aen. 8.358>	Ianiculum huic, illi fuerat Saturnia nomen.'
<Verg. Aen. 8.358>	Talibus inter se dictis ad tecta subibant / pauperis Euandri passimque armenta videbant / Romanoque foro et lautis mugire Carinis.
<Verg. Aen. 8.361>	Ut ventum ad sedes:
<Verg. Aen. 8.362>	'Haec,' inquit, 'limina victor / Alcides subiit, haec illum regia cepit.
<Verg. Aen. 8.363>	Aude, hospes, contemnere opes et te quoque dignum / finge deo rebusque veni non asper egenis.'
<Verg. Aen. 8.365>	dixit et angusti subter fastigia tecti / ingentem Aenean duxit stratisque locavit / effultum foliis et pelle Libystidis ursae.
<Verg. Aen. 8.368>	Nox ruit et fuscis tellurem amplectitur alis.
<Verg. Aen. 8.369>	At Venus haud animo nequiquam exterrita mater / Laurentumque minis et duro mota tumultu / Volcanum adloquitur thalamoque haec coniugis aureo / incipit et dictis divinum adspirat amorem: /
<Verg. Aen. 8.374>	'Dum bello Argolici vastabant Pergama reges / debita casurasque inimicis ignibus arces, / non ullum auxilium miseris, non arma rogavi / artis opisque tuae nec te, carissime coniunx, / incassumve tuos volui exercere labores, / quamvis et Priami deberem plurima natis / et durum Aeneae flevissem saepe laborem.
<Verg. Aen. 8.380>	Nunc Iovis imperiis Rutulorum constitit oris: /
<Verg. Aen. 8.382>	ergo eadem supplex venio et sanctum mihi numen / arma rogo genetrix nato.
<Verg. Aen. 8.383>	Te filia Nerei, / te potuit lacrimis Tithonia flectere coniunx.
<Verg. Aen. 8.384>	Aspice qui coeant populi, quae moenia clausis / ferrum acuant portis in me exscidiumque meorum.'
<Verg. Aen. 8.386>	Dixerat et niveis hinc atque hinc diva lacertis / cunctantem amplexu molli fovet.
<Verg. Aen. 8.388>	Ille repente / accepit solitam flammam, notusque medullas / intravit calor et labefacta per ossa cucurrit: /
<Verg. Aen. 8.391>	non secus atque olim tonitru cum rupta corusco / ignea rima micans percurrit lumine nimbos.
<Verg. Aen. 8.392>	Sensit laeta dolis et formae conscia coniunx.
<Verg. Aen. 8.393>	Tum pater aeterno fatur devinctus amore: /
<Verg. Aen. 8.395>	'Quid causas petis ex alto?
<Verg. Aen. 8.395>	Fiducia cessit / quo tibi, diva, mei?
<Verg. Aen. 8.396>	Similis si cura fuisset, / tum quoque fas nobis Teucros armare fuisset: /
<Verg. Aen. 8.398>	nec pater omnipotens Troiam nec fata vetabant / stare decemque alios Priamum superesse per annos.
<Verg. Aen. 8.399>	Et nunc, si bellare paras atque haec tibi mens est, / quidquid in arte mea possum promittere curae, / quod fieri ferro liquidove potest electro, / quantum ignes animaeque valent, absiste precando / viribus indubitare tuis.'
<Verg. Aen. 8.404>	Ea verba locutus / optatos dedit amplexus placidumque petivit / coniugis infusus gremio per membra soporem.
<Verg. Aen. 8.406>	Inde ubi prima quies medio iam noctis abactae / curriculo expulerat somnum, cum femina primum, / cui tolerare colo vitam tenuique Minerva / impositum, cinerem et sopitos suscitat ignes, / noctem addens operi, famulasque ad lumina longo / exercet penso, castum ut servare cubile / coniugis et possit parvos educere natos: /
<Verg. Aen. 8.414>	haud secus Ignipotens nec tempore segnior illo / mollibus e stratis opera ad fabrilia surgit.
<Verg. Aen. 8.415>	Insula Sicanium iuxta latus Aeoliamque / erigitur Liparen, fumantibus ardua saxis, / quam subter specus et Cyclopum exesa caminis / antra Aetnaea tonant validique incudibus ictus / auditi referunt gemitus striduntque cavernis / stricturae Chalybum et fornacibus ignis anhelat, / Volcani domus et Volcania nomine tellus.
<Verg. Aen. 8.422>	Hoc tunc ignipotens caelo descendit ab alto.
<Verg. Aen. 8.423>	Ferrum exercebant vasto Cyclopes in antro, / Brontesque Steropesque et nudus membra Pyragmon.
<Verg. Aen. 8.425>	His informatum manibus iam parte polita / fulmen erat, toto genitor quae plurima caelo / deicit in terras, pars inperfecta manebat.
<Verg. Aen. 8.428>	Tris imbris torti radios, tris nubis aquosae / addiderant, rutili tris ignis et alitis austri: /
<Verg. Aen. 8.431>	fulgores nunc horrificos sonitumque metumque / miscebant operi flammisque sequacibus iras.
<Verg. Aen. 8.432>	Parte alia Marti currumque rotasque volucris / instabant, quibus ille viros, quibus excitat urbes; / aegidaque horriferam, turbatae Palladis arma, / certatim squamis serpentum auroque polibant / conexosque anguis ipsamque in pectore divae / Gorgona, desecto vertentem lumina collo.
<Verg. Aen. 8.438>	'Tollite cuncta,' inquit, 'coeptosque auferte labores, / Aetnaei Cyclopes, et huc advertite mentem: /
<Verg. Aen. 8.441>	arma acri facienda viro.
<Verg. Aen. 8.441>	Nunc viribus usus, / nunc manibus rapidis, omni nunc arte magistra.
<Verg. Aen. 8.442>	Praecipitate moras.'
<Verg. Aen. 8.443>	Nec plura effatus; at illi / ocius incubuere omnes pariterque laborem / sortiti.
<Verg. Aen. 8.445>	Fluit aes rivis aurique metallum, / volnificusque chalybs vasta fornace liquescit.
<Verg. Aen. 8.446>	Ingentum clipeum informant, unum omnia contra / tela Latinorum, septenosque orbibus orbes / impediunt.
<Verg. Aen. 8.449>	Alii ventosis follibus auras / accipiunt redduntque, alii stridentia tingunt / aera lacu.
<Verg. Aen. 8.451>	Gemit impositis incudibus antrum.
<Verg. Aen. 8.451>	Illi inter sese multa vi bracchia tollunt / in numerum versantque tenaci forcipe massam.
<Verg. Aen. 8.453>	Haec pater Aeoliis properat dum Lemnius oris, / Euandrum ex humili tecto lux suscitat alma / et matutini volucrum sub culmine cantus.
<Verg. Aen. 8.456>	Consurgit senior tunicaque inducitur artus / et Tyrrhena pedum circumdat vincula plantis; / tum lateri atque umeris Tegeaeum subligat ensem, / demissa ab laeva pantherae terga retorquens.
<Verg. Aen. 8.460>	Nec non et gemini custodes limine ab alto / praecedunt gressumque canes comitantur erilem.
<Verg. Aen. 8.462>	Hospitis Aeneae sedem et secreta petebat / sermonum memor et promissi muneris heros.
<Verg. Aen. 8.464>	Nec minus Aeneas se matutinus agebat.
<Verg. Aen. 8.465>	Filius huic Pallas, illi comes ibat Achates.
<Verg. Aen. 8.466>	Congressi iungunt dextras mediisque residunt / aedibus et licito tandem sermone fruuntur.
<Verg. Aen. 8.468>	Rex prior haec: /
<Verg. Aen. 8.470>	'Maxume Teucrorum ductor, quo sospite numquam / res equidem Troiae victas aut regna fatebor, / nobis ad belli auxilium pro nomine tanto / exiguae vires: hinc Tusco claudimur amni, / hinc Rutulus premit et murum circumsonat armis.
<Verg. Aen. 8.474>	Sed tibi ego ingentis populos opulentaque regnis / iungere castra paro, quam fors inopina salutem / ostentat: fatis huc te poscentibus adfers.
<Verg. Aen. 8.477>	Haud procul hinc saxo incolitur fundata vetusto / urbis Agyllinae sedes, ubi Lydia quondam / gens, bello praeclara, iugis insedit Etruscis.
<Verg. Aen. 8.480>	Hanc multos florentem annos rex deinde superbo / imperio et saevis tenuit Mezentius armis.
<Verg. Aen. 8.482>	Quid memorem infandas caedes, quid facta tyranni / effera?
<Verg. Aen. 8.484>	Di capiti ipsius generique reservent!
<Verg. Aen. 8.484>	Mortua quin etiam iungebat corpora vivis / componens manibusque manus atque oribus ora, / tormenti genus, et sanie taboque fluentis / complexu in misero longa sic morte necabat.
<Verg. Aen. 8.488>	at fessi tandem cives infanda furentem / armati circumsistunt ipsumque domumque, / obtruncant socios, ignem ad fastigia iactant.
<Verg. Aen. 8.491>	Ille inter caedem Rutulorum elapsus in agros / confugere et Turni defendier hospitis armis.
<Verg. Aen. 8.493>	Ergo omnis furiis surrexit Etruria iustis: /
<Verg. Aen. 8.495>	regem ad supplicium praesenti Marte reposcunt.
<Verg. Aen. 8.495>	his ego te, Aenea, ductorem milibus addam.
<Verg. Aen. 8.496>	Toto namque fremunt condensae litore puppes / Signaque ferre iubent; retinet longaevus haruspex / fata canens, 'O Maeoniae delecta iuventus, / flos veterum virtusque virum, quos iustus in hostem / fert dolor et merita accendit Mezentius ira, / nulli fas Italo tantam subiungere gentem: /
<Verg. Aen. 8.503>	externos optate duces'; tum Etrusca resedit / hoc acies campo, monitis exterrita divom.
<Verg. Aen. 8.504>	Ipse oratores ad me regnique coronam / cum sceptro misit mandatque insignia Tarchon, / succedam castris Tyrrhenaque regna capessam.
<Verg. Aen. 8.507>	Sed mihi tarda gelu saeclisque effeta senectus / invidet imperium seraeque ad fortia vires.
<Verg. Aen. 8.509>	natum exhortarer, ni mixtus matre Sabella / hinc partem patriae traheret.
<Verg. Aen. 8.511>	Tu, cuius et annis / et generi fatum indulgent, quem numina poscunt, / ingredere, o Teucrum atque Italum fortissime ductor.
<Verg. Aen. 8.513>	hunc tibi praeterea, spes et solacia nostri, / Pallanta adiungam; sub te tolerare magistro / militiam et grave Martis opus, tua cernere facta / adsuescat primis et te miretur ab annis.
<Verg. Aen. 8.517>	Arcadas huic equites bis centum, robora pubis / lecta dabo totidemque suo tibi nomine Pallas.'
<Verg. Aen. 8.519>	Vix ea fatus erat, defixique ora tenebant / Aeneas Anchisiades et fidus Achates / multaque dura suo tristi cum corde putabant, / ni signum caelo Cytherea dedisset aperto.
<Verg. Aen. 8.523>	Namque inproviso vibratus ab aethere fulgor / cum sonitu venit, et ruere omnia visa repente / Tyrrhenusque tubae mugire per aethera clangor.
<Verg. Aen. 8.526>	Suspiciunt, iterum atque iterum fragor increpat ingens: /
<Verg. Aen. 8.528>	arma inter nubem caeli regione serena / per sudum rutilare vident et pulsa tonare.
<Verg. Aen. 8.529>	Obstipuere animis alii, sed Troius heros / agnovit sonitum et divae promissa parentis.
<Verg. Aen. 8.531>	Tum memorat:
<Verg. Aen. 8.532>	'Ne vero, hospes, ne quaere profecto, / quem casum portenta ferant: ego poscor Olympo.
<Verg. Aen. 8.533>	Hoc signum cecinit missuram diva creatrix, / si bellum ingrueret, Volcaniaque arma per auras / laturam auxilio.
<Verg. Aen. 8.536>	Heu quantae miseris caedes Laurentibus instant; / quas poenas mihi, Turne, dabis; quam multa sub undas / scuta virum galeasque et fortia corpora volves, / Thybri pater!
<Verg. Aen. 8.540>	Poscant acies et foedera rumpant.'
<Verg. Aen. 8.540>	Haec ubi dicta dedit, solio se tollit ab alto / et primum Herculeis sopitas ignibus aras / excitat hesternumque larem parvosque penatis / laetus adit: mactant lectas de more bidentis / Euandrus pariter, pariter Troiana iuventus.
<Verg. Aen. 8.545>	Post hinc ad navis graditur sociosque revisit.
<Verg. Aen. 8.546>	Quorum de numero qui sese in bella sequantur / praestantis virtute legit; pars cetera prona / fertur aqua segnisque secundo defluit amni, / nuntia ventura Ascanio rerumque patrisque.
<Verg. Aen. 8.550>	Dantur equi Teucris Tyrrhena petentibus arva; / ducunt exsortem Aeneae, quem fulva leonis / pellis obit totum, praefulgens unguibus aureis.
<Verg. Aen. 8.553>	Fama volat parvam subito volgata per urbem, / ocius ire equites Tyrrheni ad litora regis.
<Verg. Aen. 8.555>	vota metu duplicant matres, propiusque periclo / it timor, et maior Martis iam apparet imago.
<Verg. Aen. 8.557>	tum pater Evandrus dextram complexus euntis / haeret.
<Verg. Aen. 8.559>	inexpletus lacrimans, ac talia fatur: /
<Verg. Aen. 8.560>	'O mihi praeteritos referat si Iuppiter annos, / (qualis eram, cum primam aciem Praeneste sub ipsa / stravi scutorumque incendi victor acervos / et regem hac Erulum dextra sub Tartara misi, / nascenti cui tris animas Feronia mater / (horrendum dictu) dederat; terna arma movenda, / ter Leto sternendus erat; cui tunc tamen omnis / abstulit haec animas dextra et totidem exuit armis: /
<Verg. Aen. 8.568>	non ego nunc dulci amplexu divellerer usquam, / nate, tuo, neque finitimo Mezentius umquam / huic capiti insultans tot ferro saeva dedisset / funera, tam multis viduasset civibus urbem.
<Verg. Aen. 8.571>	At vos, o superi, et divom tu maxume rector / Iuppiter, Arcadii, quaeso, miserescite regis / et patrias audite preces.
<Verg. Aen. 8.574>	Si numina vestra / incolumem Pallanta mihi, si fata reservant, / si visurus eum vivo et venturus in unum: /
<Verg. Aen. 8.577>	vitam oro, patior quemvis durare laborem.
<Verg. Aen. 8.577>	Sin aliquem infandum casum, Fortuna, minaris: /
<Verg. Aen. 8.579>	nunc O nunc liceat crudelem abrumpere vitam, / dum curae ambiguae, dum spes incerta futuri, / dum te, care puer, mea sera et sola voluptas, / complexu teneo, gravior neu nuntius auris / volneret.'
<Verg. Aen. 8.583>	Haec genitor digressu dicta supremo / fundebat: famuli conlapsum in tecta ferebant.
<Verg. Aen. 8.584>	Iamque adeo exierat portis equitatus apertis, / Aeneas inter primos et fidus Achates, / inde alii Troiae proceres, ipse agmine Pallas / in medio chlamyde et pictis conspectus in armis: /
<Verg. Aen. 8.589>	qualis ubi Oceani perfusus Lucifer unda, / quem Venus ante alios astrorum diligit ignis, / extulit os sacrum caelo tenebrasque resolvit.
<Verg. Aen. 8.591>	Stant pavidae in muris matres oculisque sequuntur / pulveream nubem et fulgentis aere catervas.
<Verg. Aen. 8.593>	Olli per dumos, qua proxuma meta viarum, / armati tendunt; it clamor, et agmine facto / quadrupedante putrem sonitu quatit ungula campum.
<Verg. Aen. 8.596>	Est ingens gelidum lucus prope Caeritis amnem, / religione patrum late sacer; undique colles / inclusere cavi et nigra nemus abiete cingunt.
<Verg. Aen. 8.599>	Silvano fama est veteres sacrasse Pelasgos, / arvorum pecorisque deo, lucumque diemque, / qui primi finis aliquando habuere Latinos: /
<Verg. Aen. 8.603>	haud procul hinc Tarcho et Tyrrheni tuta tenebant / castra locis, celsoque omnis de colle videri / iam poterat legio et latis tendebat in arvis.
<Verg. Aen. 8.605>	Huc pater Aeneas et bello lecta iuventus / succedunt fessique et equos et corpora curant.
<Verg. Aen. 8.607>	At Venus aetherios inter dea candida nimbos / dona ferens aderat; natumque in valle reducta / ut procul egelido secretum flumine vidit, / talibus adfata est dictis seque obtulit ultro: /
<Verg. Aen. 8.612>	'En perfecta mei promissa coniugis arte / munera, ne mox aut Laurentis, nate, superbos / aut acrem dubites in proelia poscere Turnum:' / Dixit et amplexus nati Cytherea petivit, / arma sub adversa posuit radiantia quercu.
<Verg. Aen. 8.616>	Ille, deae donis et tanto laetus honore, / expleri nequit atque oculos per singula volvit / miraturque interque manus et bracchia versat / terribilem cristis galeam flammasque vomentem / fatiferumque ensem, loricam ex aere rigentem / sanguineam ingentem, qualis cum caerula nubes / solis inardescit radiis longeque refulget; / tum levis ocreas electro auroque recocto / hastamque et clipei non enarrabile textum.
<Verg. Aen. 8.625>	Illic res Italas Romanorumque triumphos / haud vatum ignarus venturique inscius aevi / fecerat ignipotens, illic genus omne futurae / stirpis ab Ascanio.
<Verg. Aen. 8.629>	pugnataque in ordine bella.
<Verg. Aen. 8.629>	fecerat et viridi fetam Mavortis in antro / procubuisse lupam, geminos huic ubera circum / ludere pendentis pueros et lambere matrem / impavidos, illam tereti cervice reflexa / mulcere alternos et corpora fingere lingua.
<Verg. Aen. 8.634>	Nec procul hinc Romam et raptas sine more Sabinas / consessu caveae magnis circensibus actis / addiderat subitoque novum consurgere bellum / Romulidis Tatioque seni Curibusque severis.
<Verg. Aen. 8.638>	Post idem inter se posito certamine reges / armati Iovis ante aram paterasque tenentes / stabant et caesa iungebant foedera porca.
<Verg. Aen. 8.641>	Haud procul inde citae Mettum in diversa quadrigae / distulerant, at tu dictis, Albane, maneres, / raptabatque viri mendacis viscera Tullus / per silvam, et sparsi rorabant sanguine vepres.
<Verg. Aen. 8.645>	Nec non Tarquinium eiectum Porsenna iubebat / accipere ingentique urbem obsidione premebat: /
<Verg. Aen. 8.648>	Aeneadae in ferrum pro libertate ruebant.
<Verg. Aen. 8.648>	Illum indignanti similem similemque minanti / aspiceres, pontem auderet quia vellere Cocles / et fluvium vinclis innaret Cloelia ruptis.
<Verg. Aen. 8.651>	In summo custos Tarpeiae Manlius arcis / stabat pro templo et Capitolia celsa tenebat, / Romuleoque recens horrebat regia culmo.
<Verg. Aen. 8.654>	Atque hic auratis volitans argenteus anser / porticibus Gallos in limine adesse canebat.
<Verg. Aen. 8.656>	Galli per dumos aderant arcemque tenebant, / defensi tenebris et dono noctis opacae: /
<Verg. Aen. 8.659>	aurea caesaries ollis atque aurea vestis, / virgatis lucent sagulis, tum lactea colla / auro innectuntur, duo quisque Alpina coruscant / gaesa manu, scutis protecti corpora longis.
<Verg. Aen. 8.662>	Hic exsultantis Salios nudosque Lupercos / lanigerosque apices et lapsa ancilia caelo / extuderat, castae ducebant sacra per urbem / pilentis matres in mollibus.
<Verg. Aen. 8.666>	Hinc procul addit / Tartareas etiam sedes, alta ostia Ditis, / et scelerum poenas et te, Catilina, minaci / pendentem scopulo Furiarumque ora trementem, / secretosque pios, his dantem iura Catonem.
<Verg. Aen. 8.670>	Haec inter tumidi late maris ibat imago / aurea, sed fluctu spumabant caerula cano; / et circum argento clari delphines in orbem / aequora verrebant caudis aestumque secabant.
<Verg. Aen. 8.674>	In medio classis aeratas, Actia bella, / cernere erat, totumque instructo Marte videres / fervere Leucaten auroque effulgere fluctus.
<Verg. Aen. 8.677>	Hinc Augustus agens Italos in proelia Caesar / cum patribus populoque, penatibus et magnis dis, / stans celsa in puppi; geminas cui tempora flammas / laeta vomunt patriumque aperitur vertice sidus.
<Verg. Aen. 8.681>	Parte alia ventis et dis Agrippa secundis / arduus agmen agens; cui, belli insigne superbum, / tempora navali fulgent rostrata corona.
<Verg. Aen. 8.684>	Hinc ope barbarica variisque Antonius armis, / victor ab Aurorae populis et litore rubro, / Aegyptum viresque Orientis et ultima secum / Bactra vehit, sequiturque (nefas) Aegyptia coniunx.
<Verg. Aen. 8.688>	Una omnes ruere, ac totum spumare reductis / convolsum remis rostrisque tridentibus aequor.
<Verg. Aen. 8.690>	alta petunt: pelago credas innare revolsas / Cycladas aut montis concurrere montibus altos, / tanta mole viri turritis puppibus instant.
<Verg. Aen. 8.693>	stuppea flamma manu telisque volatile ferrum / spargitur, arva nova Neptunia caede rubescunt.
<Verg. Aen. 8.695>	Regina in mediis patrio vocat agmina sistro / necdum etiam geminos a tergo respicit anguis.
<Verg. Aen. 8.697>	omnigenumque deum monstra et latrator Anubis / contra Neptunum et Venerem contraque Minervam / tela tenent.
<Verg. Aen. 8.700>	Saevit medio in certamine Mavors / caelatus ferro tristesque ex aethere Dirae, / et scissa gaudens vadit Discordia palla, / quam cum sanguineo sequitur Bellona flagello.
<Verg. Aen. 8.703>	Actius haec cernens arcum tendebat Apollo / desuper: omnis eo terrore Aegyptus et Indi, / omnis Arabs, omnes vertebant terga Sabaei.
<Verg. Aen. 8.706>	Ipsa videbatur ventis regina vocatis / vela dare et laxos iam iamque inmittere funis.
<Verg. Aen. 8.708>	Illam inter caedes pallentem morte futura / fecerat Ignipotens undis et Iapyge ferri, / contra autem magno maerentem corpore Nilum / pandentemque sinus et tota veste vocantem / caeruleum in gremium latebrosaque flumina victos.
<Verg. Aen. 8.713>	At Caesar, triplici invectus Romana triumpho / moenia, dis Italis votum inmortale sacrabat, / maxuma tercentum totam delubra per urbem.
<Verg. Aen. 8.716>	Laetitia ludisque viae plausuque fremebant; / omnibus in templis matrum chorus, omnibus arae; / ante aras terram caesi stravere iuvenci.
<Verg. Aen. 8.719>	Ipse, sedens niveo candentis limine Phoebi, / dona recognoscit populorum aptatque superbis / postibus; incedunt victae longo ordine gentes, / quam variae linguis, habitu tam vestis et armis.
<Verg. Aen. 8.723>	Hic Nomadum genus et discinctos Mulciber Afros, / hic Lelegas Carasque sagittiferosque Gelonos / finxerat; Euphrates ibat iam mollior undis, / extremique hominum Morini, Rhenusque bicornis, / indomitique Dahae, et pontem indignatus Araxes.
<Verg. Aen. 8.728>	Talia per clipeum Volcani, dona parentis, / miratur rerumque ignarus imagine gaudet, / attollens umero famamque et fata nepotum.
<Verg. Aen. 9.1>	Atque ea diversa penitus dum parte geruntur, / Irim de caelo misit Saturnia Iuno / audacem ad Turnum.
<Verg. Aen. 9.3>	Luco tum forte parentis / Pilumni Turnus sacrata valle sedebat.
<Verg. Aen. 9.4>	Ad quem sic roseo Thaumantias ore locuta est: /
<Verg. Aen. 9.6>	'Turne, quod optanti divom promittere nemo / auderet, volvenda dies en attulit ultro.
<Verg. Aen. 9.7>	Aeneas urbe et sociis et classe relicta / sceptra Palatini sedemque petit Euandri.
<Verg. Aen. 9.9>	Nec satis: extremas Corythi penetravit ad urbes / Lydorumque manum collectos armat agrestis.
<Verg. Aen. 9.11>	Quid dubitas?
<Verg. Aen. 9.12>	Nunc tempus equos, nunc poscere currus.
<Verg. Aen. 9.12>	Rumpe moras omnis et turbata arripe castra.'
<Verg. Aen. 9.13>	Dixit et in caelum paribus se sustulit alis / ingentemque fuga secuit sub nubibus arcum.
<Verg. Aen. 9.15>	Adgnovit iuvenis duplicisque ad sidera palmas / sustulit ac tali fugientem est voce secutus: /
<Verg. Aen. 9.18>	'Iri, decus caeli, quis te mihi nubibus actam / detulit in terras?
<Verg. Aen. 9.19>	Unde haec tam clara repente / tempestas?
<Verg. Aen. 9.20>	Medium video discedere caelum / palantisque polo stellas.
<Verg. Aen. 9.21>	Sequor omina tanta, / quisquis in arma vocas.'
<Verg. Aen. 9.22>	Et sic effatus ad undam / processit summoque hausit de gurgite lymphas, / multa deos orans, oneravitque aethera votis.
<Verg. Aen. 9.24>	Iamque omnis campis exercitus ibat apertis, / dives equum, dives pictaï vestis et auri; / Messapus primas acies, postrema coercent / Tyrrhidae iuvenes, medio dux agmine Turnus, / [vertitur arma tenens et toto vertice supra est.]
<Verg. Aen. 9.29>	Ceu septem surgens sedatis amnibus altus / per tacitum Ganges aut pingui flumine Nilus / cum refluit campis et iam se condidit alveo.
<Verg. Aen. 9.32>	Hic subitam nigro glomerari pulvere nubem / prospiciunt Teucri ac tenebras insurgere campis.
<Verg. Aen. 9.34>	Primus ab adversa conclamat mole Caicus: /
<Verg. Aen. 9.36>	'Quis globus, o cives, caligine volvitur atra?
<Verg. Aen. 9.36>	Ferte citi ferrum, date tela, ascendite muros, / hostis adest, heia!'
<Verg. Aen. 9.38>	Ingenti clamore per omnis / condunt se Teucri portas et moenia complent.
<Verg. Aen. 9.39>	Namque ita discedens praeceperat optumus armis / Aeneas: siqua interea fortuna fuisset, / neu struere auderent aciem neu credere campo; / castra modo et tutos servarent aggere muros.
<Verg. Aen. 9.43>	Ergo etsi conferre manum pudor iraque monstrat, / obiciunt portas tamen et praecepta facessunt / armatique cavis expectant turribus hostem.
<Verg. Aen. 9.46>	Turnus ut ante volans tardum praecesserat agmen / viginti lectis equitum comitatus, et urbi / improvisus adest; maculis quem Thracius albis / portat equus cristaque tegit galea aurea rubra.
<Verg. Aen. 9.50>	'Ecquis erit, mecum, iuvenes, qui primus in hostem?
<Verg. Aen. 9.51>	En,' ait et iaculum attorquens emittit in auras, / principium pugnae, et campo sese arduus infert.
<Verg. Aen. 9.53>	Clamore excipiunt socii fremituque sequuntur / horrisono: Teucrum mirantur inertia corda, / non aequo dare se campo, non obvia ferre / arma viros, sed castra fovere.
<Verg. Aen. 9.57>	Huc turbidus atque huc / lustrat equo muros aditumque per avia quaerit.
<Verg. Aen. 9.58>	Ac veluti pleno lupus insidiatus ovili / cum fremit ad caulas, ventos perpessus et imbris, / nocte super media; tuti sub matribus agni / balatum exercent, ille asper et improbus ira / saevit in absentis, collecta fatigat edendi / ex longo rabies et siccae sanguine fauces: /
<Verg. Aen. 9.65>	haud aliter Rutulo muros et castra tuenti / ignescunt irae, duris dolor ossibus ardet.
<Verg. Aen. 9.66>	Qua temptet ratione aditus et quae via clausos / excutiat Teucros vallo atque effundat in aequum?
<Verg. Aen. 9.68>	Classem, quae lateri castrorum adiuncta latebat, / aggeribus saeptam circum et fluvialibus undis, / invadit sociosque incendia poscit ovantis / atque manum pinu flagranti fervidus implet.
<Verg. Aen. 9.72>	Tum vero incumbunt, urget praesentia Turni, / atque omnis facibus pubes accingitur atris.
<Verg. Aen. 9.74>	Diripuere focos; piceum fert fumida lumen / taeda et commixtam Volcanus ad astra favillam.
<Verg. Aen. 9.76>	Quis deus, o musae, tam saeva incendia Teucris / avertit?
<Verg. Aen. 9.78>	Tantos ratibus quis depulit ignes?
<Verg. Aen. 9.78>	Dicite.
<Verg. Aen. 9.79>	Prisca fides facto, sed fama perennis.
<Verg. Aen. 9.79>	Tempore quo primum Phrygia formabat in Ida / Aeneas classem et pelagi petere alta parabat, / ipsa deum fertur genetrix Berecyntia magnum / vocibus his adfata Iovem:
<Verg. Aen. 9.83>	'Da, nate, petenti, / quod tua cara parens domito te poscit Olympo.
<Verg. Aen. 9.84>	[Pinea silva mihi, multos dilecta per annos] / lucus in arce fuit summa, quo sacra ferebant, / nigranti picea trabibusque obscurus acernis: /
<Verg. Aen. 9.88>	has ego Dardanio iuveni, cum classis egeret, / laeta dedi; nunc sollicitam timor anxius angit.
<Verg. Aen. 9.89>	Solve metus atque hoc precibus sine posse parentem: /
<Verg. Aen. 9.91>	ne cursu quassatae ullo neu turbine venti / vincantur, prosit nostris in montibus ortas.'
<Verg. Aen. 9.92>	Filius huic contra, torquet qui sidera mundi: /
<Verg. Aen. 9.94>	'O genetrix, quo fata vocas, aut quid petis istis?
<Verg. Aen. 9.94>	Mortaline manu factae immortale carinae / fas habeant certusque incerta pericula lustret / Aeneas?
<Verg. Aen. 9.97>	Cui tanta deo permissa potestas?
<Verg. Aen. 9.97>	Immo ubi defunctae finem portusque tenebunt / Ausonios olim, quaecumque evaserit undis / Dardaniumque ducem Laurentia vexerit arva, / mortalem eripiam formam magnique iubebo / aequoris esse deas, qualis Nereia Doto / et Galatea secant spumantem pectore pontum.
<Verg. Aen. 9.103>	Dixerat idque ratum Stygii per flumina fratris, / per pice torrentis atraque voragine ripas / adnuit et totum nutu tremefecit Olympum.
<Verg. Aen. 9.106>	Ergo aderat promissa dies et tempora Parcae / debita complerant, cum Turni iniuria Matrem / admonuit ratibus sacris depellere taedas.
<Verg. Aen. 9.109>	Hic primum nova lux oculis offulsit et ingens / visus ab Aurora caelum transcurrere nimbus / Idaeique chori; tum vox horrenda per auras / excidit et Troum Rutulorumque agmina complet: /
<Verg. Aen. 9.114>	'Ne trepidate meas, Teucri, defendere navis / neve armate manus: maria ante exurere Turno / quam sacras dabitur pinus.
<Verg. Aen. 9.116>	Vos ite solutae, / ite deae pelagi: genetrix iubet.'
<Verg. Aen. 9.117>	Et sua quaeque / continuo puppes abrumpunt vincula ripis / delphinumque modo demersis aequora rostris / ima petunt.
<Verg. Aen. 9.120>	Hinc virgineae (mirabile monstrum) / quot prius aeratae steterant ad litora prorae / reddunt se totidem facies pontoque feruntur.
<Verg. Aen. 9.122>	Obstipuere animis Rutuli, conterritus ipse / turbatis Messapus equis, cunctatur et amnis / rauca sonans revocatque pedem Tiberinus ab alto.
<Verg. Aen. 9.125>	At non audaci Turno fiducia cessit; / ultro animos tollit dictis atque increpat ultro: /
<Verg. Aen. 9.128>	Troianos haec monstra petunt, his Iuppiter ipse / auxilium solitum eripuit, non tela neque ignes / exspectans Rutulos.
<Verg. Aen. 9.130>	Ergo maria invia Teucris / nec spes ulla fugae: rerum pars altera adempta est.
<Verg. Aen. 9.131>	Terra autem in nostris manibus, tot milia gentes / arma ferunt Italae.
<Verg. Aen. 9.133>	Nil me fatalia terrent, / siqua Phryges prae se iactant, responsa deorum: /
<Verg. Aen. 9.135>	sat fatis Venerique datum, tetigere quod arva / fertilis Ausoniae Troes.
<Verg. Aen. 9.136>	Sunt et mea contra / fata mihi, ferro sceleratam exscindere gentem, / coniuge praerepta: nec solos tangit Atridas / iste dolor solisque licet capere arma Mycenis.
<Verg. Aen. 9.139>	Sed periisse semel satis est: peccare fuisset / ante satis penitus modo non genus omne perosos / femineum.
<Verg. Aen. 9.142>	Quibus haec medii fiducia valli / fossarumque morae, leti discrimina parva, / dant animos.
<Verg. Aen. 9.144>	At non viderunt moenia Troiae / Neptuni fabricata manu considere in ignis?
<Verg. Aen. 9.145>	'Sed vos, o lecti, ferro qui scindere vallum / apparat et mecum invadit trepidantia castra.'
<Verg. Aen. 9.147>	Non armis mihi Volcani, non mille carinis / est opus in Teucros; addant se protinus omnes / Etrusci socios, tenebras et inertia furta / Palladii caesis summae custodibus arcis / ne timeant, nec equi caeca condemur in alvo: /
<Verg. Aen. 9.153>	luce palam certum est igni circumdare muros.
<Verg. Aen. 9.153>	Haud sibi cum Danais rem faxo et pube Pelasga / esse ferant, decumum quos distulit Hector in annum.
<Verg. Aen. 9.155>	Nunc adeo, melior quoniam pars acta diei, / quod superest, laeti bene gestis corpora rebus / procurate, viri, et pugnam sperate parari.'
<Verg. Aen. 9.158>	Interea vigilum excubiis obsidere portas / cura datur Messapo et moenia cingere flammis.
<Verg. Aen. 9.160>	Bis septem Rutuli, muros qui milite servent, / delecti; ast illos centeni quemque sequuntur / purpurei cristis iuvenes auroque corusci.
<Verg. Aen. 9.163>	Discurrunt variantque vices fusique per herbam / indulgent vino et vertunt crateras aenos.
<Verg. Aen. 9.165>	Conlucent ignes, noctem custodia ducit / insomnem ludo.
<Verg. Aen. 9.167>	Haec super e vallo prospectant Troes et armis / alta tenent, nec non trepidi formidine portas / explorant pontisque et propugnacula iungunt, / tela gerunt.
<Verg. Aen. 9.171>	Instat Mnestheus acerque Serestus, / quos pater Aeneas, siquando adversa vocarent, / rectores iuvenum et rerum dedit esse magistros.
<Verg. Aen. 9.173>	Omnis per muros legio, sortita periclum, / excubat exercetque vices, quod cuique tuendum est.
<Verg. Aen. 9.175>	Nisus erat portae custos, acerrimus armis, / Hyrtacides, comitem Aeneae quem miserat Ida / venatrix iaculo celerem levibusque sagittis; / it iuxta comes Euryalus, quo pulchrior alter / non fuit Aeneadum Troiana neque induit arma, / ora puer prima signans intonsa iuventa.
<Verg. Aen. 9.181>	His amor unus erat, pariterque in bella ruebant: /
<Verg. Aen. 9.183>	tum quoque communi portam statione tenebant.
<Verg. Aen. 9.183>	Nisus ait:
<Verg. Aen. 9.184>	'Dine hunc ardorem mentibus addunt, / Euryale, an sua cuique deus fit dira cupido?
<Verg. Aen. 9.185>	Aut pugnam aut aliquid iamdudum invadere magnum / mens agitat mihi nec placida contenta quietest.
<Verg. Aen. 9.187>	Cernis, quae Rutulos habeat fiducia rerum.
<Verg. Aen. 9.188>	Lumina rara micant; somno vinoque soluti / procubuere; silent late loca: percipe porro, / quid dubitem et quae nunc animo sententia surgat.
<Verg. Aen. 9.191>	Aenean acciri omnes, populusque patresque, / exposcunt mittique viros, qui certa reportent.
<Verg. Aen. 9.193>	Si tibi quae posco promittunt (nam mihi facti / fama sat est), tumulo videor reperire sub illo / posse viam ad muros et moenia Pallantea.'
<Verg. Aen. 9.196>	Obstipuit magno laudum percussus amore / Euryalus; simul his ardentem adfatur amicum: /
<Verg. Aen. 9.199>	'Mene igitur socium summis adiungere rebus, / Nise, fugis?
<Verg. Aen. 9.200>	Solum te in tanta pericula mittam?
<Verg. Aen. 9.200>	Non ita me genitor, bellis adsuetus Opheltes, / Argolicum terrorem inter Troiaeque labores / sublatum erudiit, nec tecum talia gessi, / magnanimum Aenean et fata extrema secutus: /
<Verg. Aen. 9.205>	est hic, est animus lucis contemptor et istum / qui vita bene credat emi, quo tendis, honorem.'
<Verg. Aen. 9.206>	Nisus ad haec:
<Verg. Aen. 9.207>	'Equidem de te nil tale verebar / nec fas, non, ita me referat tibi magnus ovantem / Iuppiter aut quicumque oculis haec aspicit aequis.
<Verg. Aen. 9.209>	Sed siquis, quae multa vides discrimine tali, / siquis in adversum rapiat casusve deusve, / te superesse velim; tua vita dignior aetas.
<Verg. Aen. 9.212>	Sit qui me raptum pugna pretiove redemptum / mandet humo solita aut siqua id Fortuna vetabit, / absenti ferat inferias decoretque sepulchro.
<Verg. Aen. 9.215>	Neu matri miserae tanti sim causa doloris, / quae te sola, puer, multis e matribus ausa / persequitur magni nec moenia curat Acestae,' / Ille autem:
<Verg. Aen. 9.219>	'Causas nequiquam nectis inanis, / nec mea iam mutata loco sententia cedit: /
<Verg. Aen. 9.221>	adceleremus,' ait.
<Verg. Aen. 9.221>	Vigiles simul excitat, illi / succedunt servantque vices: statione relicta / ipse comes Niso graditur, regemque requirunt.
<Verg. Aen. 9.223>	Cetera per terras omnis animalia somno / laxabant curas et corda oblita laborum: /
<Verg. Aen. 9.226>	ductores Teucrum primi et delecta iuventus / consilium summis regni de rebus habebant, / quid facerent quisve Aeneae iam nuntius esset.
<Verg. Aen. 9.228>	Stant longis adnixi hastis, et scuta tenentes, / castrorum et campi medio.
<Verg. Aen. 9.230>	Tum Nisus et una / Euryalus confestim alacres admittier orant: /
<Verg. Aen. 9.232>	rem magnam, pretiumque morae fore.
<Verg. Aen. 9.232>	Primus Iulus / accepit trepidos ac Nisum dicere iussit.
<Verg. Aen. 9.233>	Tum sic Hyrtacides:
<Verg. Aen. 9.234>	'Audite O mentibus aequis, / Aeneadae, neve haec nostris spectentur ab annis, / quae ferimus.
<Verg. Aen. 9.236>	Rutuli somno vinoque soluti / conticuere; locum insidiis conspeximus ipsi, / qui patet in bivio portae, quae proxuma ponto; / interrupti ignes, aterque ad sidera fumus / erigitur: si fortuna permittitis uti / quaesitum Aenean et moenia Pallantea, / mox hic cum spoliis ingenti caede peracta / adfore cernetis.
<Verg. Aen. 9.243>	Nec nos via fallit euntis: /
<Verg. Aen. 9.244>	vidimus obscuris primam sub vallibus urbem / venatu adsiduo et totum cognovimus amnem.'
<Verg. Aen. 9.245>	Hic annis gravis atque animi maturus Aletes: /
<Verg. Aen. 9.247>	'Di patrii, quorum semper sub numine Troia est, / non tamen omnino Teucros delere paratis, / cum talis animos iuvenum et tam certa tulistis / pectora.'
<Verg. Aen. 9.250>	Sic memorans umeros dextrasque tenebat / amborum et voltum lacrimis atque ora rigabat.
<Verg. Aen. 9.251>	'Quae vobis, quae digna, viri, pro laudibus istis / praemia posse rear solvi?
<Verg. Aen. 9.253>	Pulcherrima primum / di moresque dabunt vestri; tum cetera reddet / actutum pius Aeneas atque integer aevi / Ascanius, meriti tanti non immemor umquam.'
<Verg. Aen. 9.256>	'Immo ego vos, cui sola salus genitore reducto,' / excipit Ascanius,' per magnos, Nise, penatis / Assaracique larem et canae penetralia Vestae / obtestor; quaecumque mihi fortuna fidesque est, / in vestris pono gremiis: revocate parentem, / reddite conspectum; nihil illo triste recepto.
<Verg. Aen. 9.262>	Bina dabo argento perfecta atque aspera signis / pocula, devicta genitor quae cepit Arisba, / et tripodas geminos, auri duo magna talenta, / cratera antiquum, quem dat Sidonia Dido.
<Verg. Aen. 9.266>	Si vero capere Italiam sceptrisque potiri / contigerit victori et praedae dicere sortem, / vidisti quo Turnus equo, quibus ibat in armis / aureus: ipsum illum, clipeum cristasque rubentis / excipiam sorti, iam nunc tua praemia, Nise.
<Verg. Aen. 9.271>	Praeterea bis sex genitor lectissima matrum / corpora captivosque dabit suaque omnibus arma, / insuper his campi quod rex habet ipse Latinus.
<Verg. Aen. 9.274>	Te vero, mea quem spatiis propioribus aetas / insequitur, venerande puer, iam pectore toto / accipio et comitem casus complector in omnis.
<Verg. Aen. 9.277>	Nulla meis sine te quaeretur gloria rebus; / seu pacem seu bella geram, tibi maxima rerum / verborumque fides.'
<Verg. Aen. 9.280>	Contra quem talia fatur / Euryalus:
<Verg. Aen. 9.281>	'Me nulla dies tam fortibus ausis / dissimilem arguerit; tantum, fortuna secunda / aut adversa cadat.
<Verg. Aen. 9.283>	Sed te super omnia dona / unum oro, genetrix Priami de gente vetusta / est mihi, quam miseram tenuit non Ilia tellus / mecum excedentem, non moenia regis Acestae.
<Verg. Aen. 9.286>	Hanc ego nunc ignaram huius quodcumque pericli est / inque salutatam linquo: nox et tua testis / dextera, quod nequeam lacrumas perferre parentis / at tu, oro, solare inopem et succurre relictae.
<Verg. Aen. 9.290>	Hanc sine me spem ferre tui: audentior ibo / in casus omnis.'
<Verg. Aen. 9.292>	Percussa mente dedere / Dardanidae lacrimas; ante omnis pulcher Iulus, / atque animum patriae strinxit pietatis imago.
<Verg. Aen. 9.294>	Tum sic effatur: /
<Verg. Aen. 9.296>	'Sponde digna tuis ingentibus omnia coeptis.
<Verg. Aen. 9.296>	Namque erit ista mihi genetrix nomenque Creusae / solum defuerit, nec partum gratia talem / parva manet.
<Verg. Aen. 9.299>	Casus factum quicumque sequentur, / per caput hoc iuro, per quod pater ante solebat: /
<Verg. Aen. 9.301>	quae tibi polliceor reduci rebusque secundis, / haec eadem matrique tuae generique manebunt.'
<Verg. Aen. 9.302>	Sic ait inlacrimans; umero simul exuit ensem / auratum, mira quem fecerat arte Lycaon / Gnosius atque habilem vagina aptarat eburna.
<Verg. Aen. 9.305>	Dat Niso Mnestheus pellem horrentisque leonis / exuvias; galeam fidus permutat Aletes.
<Verg. Aen. 9.307>	Protinus armati incedunt; quos omnis euntis / primorum manus ad portas iuvenumque senumque / prosequitur votis.
<Verg. Aen. 9.310>	Nec non et pulcher Iulus, / ante annos animumque gerens curamque virilem, / multa patri mandata dabat portanda: sed aurae / omnia discerpunt et nubibus inrita donant.
<Verg. Aen. 9.313>	Egressi superant fossas noctisque per umbram / castra inimica petunt, multis tamen ante futuri / exitio.
<Verg. Aen. 9.316>	Passim somno vinoque per herbam / corpora fusa vident, arrectos litore currus, / inter lora rotasque viros, simul arma iacere, / vina simul.
<Verg. Aen. 9.319>	Prior Hyrtacides sic ore locutus: /
<Verg. Aen. 9.320>	'Euryale, audendum dextra; nunc ipsa vocat res.
<Verg. Aen. 9.320>	Hac iter est.
<Verg. Aen. 9.321>	Tu, ne qua manus se attollere nobis / a tergo possit, custodi et consule longe; / haec ego vasta dabo et lato te limite ducam.
<Verg. Aen. 9.323>	Sic memorat vocemque premit; simul ense superbum / Rhamnetem adgreditur, qui forte tapetibus altis / exstructus toto proflabat pectore somnum.
<Verg. Aen. 9.326>	Rex idem et regi Turno gratissimus augur, / sed non augurio potuit depellere pestem.
<Verg. Aen. 9.328>	Tris iuxta famulos temere inter tela iacentis / armigerumque Remi premit aurigamque sub ipsis / nanctus equis ferroque secat pendentia colla; / tum caput ipsi aufert domino truncumque relinquit / sanguine singultantem; atro tepefacta cruore / terra torique madent.
<Verg. Aen. 9.334>	Nec non Lamyrumque Lamumque / et iuvenem Serranum, illa qui plurima nocte / luserat, insignis facie, multoque iacebat / membra deo victus: felix, si protinus illum / aequasset nocti ludum in lucemque tulisset.
<Verg. Aen. 9.338>	Impastus ceu plena leo per ovilia turbans / (suadet enim vesana fames) manditque trahitque / molle pecus mutumque metu, fremit ore cruento: /
<Verg. Aen. 9.342>	nec minor Euryali caedes; incensus et ipse / perfurit ac multam in medio sine nomine plebem, / Fadumque Herbesumque subit Rhoetumque Abarimque, / ignaros, Rhoetum vigilantem et cuncta videntem, / sed magnum metuens se post cratera tegebat; / pectore in adverso totum cui comminus ensem / condidit adsurgenti et multa morte recepit.
<Verg. Aen. 9.348>	Purpuream vomit ille animam et cum sanguine mixta / vina refert moriens; hic furto fervidus instat.
<Verg. Aen. 9.350>	Iamque ad Messapi socios tendebat; ibi ignem / deficere extremum et religatos rite videbat / carpere gramen equos: breviter cum talia Nisus.
<Verg. Aen. 9.353>	sensit enim nimia caede atque cupidine ferri: /
<Verg. Aen. 9.355>	'Absistamus,' ait, 'nam lux inimica propinquat.
<Verg. Aen. 9.355>	Poenarum exhaustum satis est, via facta per hostis.'
<Verg. Aen. 9.356>	Multa virum solido argento perfecta relinquunt / armaque craterasque simul pulchrosque tapetas.
<Verg. Aen. 9.358>	Euryalus phaleras Rhamnetis et aurea bullis / cingula, Tiburti Remulo ditissimus olim / quae mittit dona hospitio cum iungeret absens / Caedicus, ille suo moriens dat habere nepoti, / [post mortem bello Rutuli pugnaque potiti] / haec rapit atque umeris nequiquam fortibus aptat.
<Verg. Aen. 9.364>	Tum galeam Messapi habilem cristisque decoram / induit.
<Verg. Aen. 9.366>	Excedunt castris et tuta capessunt.
<Verg. Aen. 9.366>	Interea praemissi equites ex urbe Latina, / cetera dum legio campis instructa moratur, / ibant et Turno regi responsa ferebant, / tercentum, scutati omnes, Volcente magistro.
<Verg. Aen. 9.370>	Iamque propinquabant castris murosque subibant, / cum procul hos laevo flectentis limite cernunt / et galea Euryalum sublustri noctis in umbra / prodidit immemorem radiisque adversa refulsit.
<Verg. Aen. 9.374>	Haud temere est visum.
<Verg. Aen. 9.375>	Conclamat ab agmine Volcens / 'State, viri.
<Verg. Aen. 9.376>	Quae causa viae?
<Verg. Aen. 9.376>	Quive estis in armis?
<Verg. Aen. 9.376>	Quove tenetis iter?'
<Verg. Aen. 9.377>	Nihil illi tendere contra, / sed celerare fugam in silvas et fidere nocti.
<Verg. Aen. 9.378>	Obiciunt equites sese ad divortia nota / hinc atque hinc omnemque abitum custode coronant.
<Verg. Aen. 9.380>	Silva fuit late dumis atque ilice nigra / horrida, quam densi complerant undique sentes; / rara per occultos lucebat semita calles.
<Verg. Aen. 9.383>	Euryalum tenebrae ramorum onerosaque praeda / impediunt fallitque timor regione viarum; / Nisus abit, iamque imprudens evaserat hostis / atque locos, qui post Albae de nomine dicti / Albani, tum rex stabula alta Latinus habebat, / ut stetit et frustra absentem respexit amicum.
<Verg. Aen. 9.389>	'Euryale infelix, qua te regione reliqui?
<Verg. Aen. 9.390>	Quave sequar, rursus perplexum iter omne revolvens / fallacis silvae?'
<Verg. Aen. 9.392>	Simul et vestigia retro / observata legit dumisque silentibus errat.
<Verg. Aen. 9.393>	Audit equos, audit strepitus et signa sequentum.
<Verg. Aen. 9.394>	Nec longum in medio tempus, cum clamor ad auris / pervenit ac videt Euryalum, quem iam manus omnis / fraude loci et noctis, subito turbante tumultu, / oppressum rapit et conantem plurima frustra.
<Verg. Aen. 9.398>	Quid faciat?
<Verg. Aen. 9.399>	Qua vi iuvenem, quibus audeat armis / eripere?
<Verg. Aen. 9.400>	An sese medios moriturus in enses / inferat et pulchram properet per volnera mortem?
<Verg. Aen. 9.401>	Ocius adducto torquens hastile lacerto, / suspiciens altam Lunam sic voce precatur: /
<Verg. Aen. 9.404>	'Tu, dea, tu praesens nostro succurre labori, / astrorum decus et nemorum Latonia custos / Siqua tuis umquam pro me pater Hyrtacus aris / dona tulit, siqua ipse meis venatibus auxi / suspendive tholo aut sacra ad fastigia fixi: /
<Verg. Aen. 9.409>	hunc sine me turbare globum et rege tela per auras.'
<Verg. Aen. 9.409>	Dixerat, et toto conixus corpore ferrum / conicit: hasta volans noctis diverberat umbras / et venit aversi in tergum Sulmonis ibique / frangitur ac fisso transit praecordia ligno.
<Verg. Aen. 9.413>	Volvitur ille vomens calidum de pectore flumen / frigidus et longis singultibus ilia pulsat.
<Verg. Aen. 9.415>	Diversi circumspiciunt.
<Verg. Aen. 9.416>	Hoc acrior idem / ecce aliud summa telum librabat ab aure.
<Verg. Aen. 9.417>	Dum trepidant, it hasta Tago per tempus utrumque / stridens traiectoque haesit tepefacta cerebro.
<Verg. Aen. 9.419>	Saevit atrox Volcens nec teli conspicit usquam / auctorem nec quo se ardens inmittere possit.
<Verg. Aen. 9.421>	'Tu tamen interea calido mihi sanguine poenas / persolves amborum,' inquit; simul ense recluso / ibat in Euryalum.
<Verg. Aen. 9.424>	Tum vero exterritus, amens / conclamat Nisus, nec se celare tenebris / amplius aut tantum potuit perferre dolorem.
<Verg. Aen. 9.426>	Me me, adsum qui feci, in me convertite ferrum, / O Rutuli, mea fraus omnis; nihil iste nec ausus / nec potuit, caelum hoc et conscia sidera testor, / tantum infelicem nimium dilexit amicum.'
<Verg. Aen. 9.430>	Talia dicta dabat; sed viribus ensis adactus / transabiit costas et candida pectora rumpit.
<Verg. Aen. 9.432>	Volvitur Euryalus leto, pulchrosque per artus / it cruor, inque umeros cervix conlapsa recumbit: /
<Verg. Aen. 9.435>	purpureus veluti cum flos succisus aratro / languescit moriens lassove papavera collo / demisere caput, pluvia cum forte gravantur.
<Verg. Aen. 9.437>	At Nisus ruit in medios solumque per omnis / Volcentem petit in solo Volcente moratur.
<Verg. Aen. 9.439>	Quem circum glomerati hostes hinc comminus atque hinc / proturbant.
<Verg. Aen. 9.441>	Instat non setius ac rotat ensem / fulmineum, donec Rutuli clamantis in ore / condidit adverso et moriens animam abstulit hosti.
<Verg. Aen. 9.443>	Tum super exanimum sese proiecit amicum / confossus placidaque ibi demum morte quievit.
<Verg. Aen. 9.445>	Fortunati ambo!
<Verg. Aen. 9.446>	Siquid mea carmina possunt, / nulla dies umquam memori vos eximet aevo, / dum domus Aeneae Capitoli immobile saxum / accolet imperiumque pater Romanus habebit.
<Verg. Aen. 9.449>	Victores praeda Rutuli spoliisque potiti / Volcentem exanimum flentes in castra ferebant.
<Verg. Aen. 9.451>	Nec minor in castris luctus Rhamnete reperto / exsangui et primis una tot caede peremptis, / Serranoque Numaque.
<Verg. Aen. 9.454>	Ingens concursus ad ipsa / corpora seminecisque viros tepidaque recentem / caede locum et plenos spumanti sanguine rivos.
<Verg. Aen. 9.456>	Agnoscunt spolia inter se galeamque nitentem / Messapi et multo phaleras sudore receptas.
<Verg. Aen. 9.458>	Et iam prima novo spargebat lumine terras / Tithoni croceum linquens Aurora cubile: /
<Verg. Aen. 9.461>	iam sole infuso, iam rebus luce retectis / Turnus in arma viros, armis circumdatus ipse, / suscitat, aeratasque acies in proelia cogit / quisque suas variisque acuunt rumoribus iras.
<Verg. Aen. 9.464>	Quin ipsa arrectis (visu miserabile) in hastis / praefigunt capita et multo clamore sequuntur / Euryali et Nisi.
<Verg. Aen. 9.467>	Aeneadae duri murorum in parte sinistra / opposuere aciem, nam dextera cingitur amni, / ingentisque tenent fossas et turribus altis / stant maesti; simul ora virum praefixa movebant, / nota nimis miseris atroque fluentia tabo.
<Verg. Aen. 9.472>	Interea pavidam volitans pennata per urbem / nuntia Fama ruit matrisque adlabitur auris / Euryali.
<Verg. Aen. 9.475>	At subitus miserae calor ossa reliquit, / excussi manibus radii revolutaque pensa.
<Verg. Aen. 9.476>	Evolat infelix et femineo ululatu, / scissa comam, muros amens atque agmina cursu / prima petit, non illa virum, non illa pericli / telorumque memor; caelum dehinc questibus implet: /
<Verg. Aen. 9.481>	'Hunc ego te, Euryale, aspicio?
<Verg. Aen. 9.481>	Tune illa senectae / sera meae requies, potuisti linquere solam, / crudelis?
<Verg. Aen. 9.483>	Nec te, sub tanta pericula missum, / adfari extremum miserae data copia matri?
<Verg. Aen. 9.484>	Heu, terra ignota canibus data praeda Latinis / alitibusque iaces, nec te, tua funera mater / produxi pressive oculos aut volnera lavi, / veste tegens, tibi quam noctes festina diesque / urgebam et tela curas solabar anilis.
<Verg. Aen. 9.489>	Quo sequar, aut quae nunc artus avolsaque membra / et funus lacerum tellus habet?
<Verg. Aen. 9.491>	Hoc mihi de te, / nate, refers?
<Verg. Aen. 9.492>	Hoc sum terraque marique secuta?
<Verg. Aen. 9.492>	Figite me, siqua est pietas, in me omnia tela / conicite, o Rutuli, me primam absumite ferro: /
<Verg. Aen. 9.495>	aut tu, magne pater divom, miserere tuoque / invisum hoc detrude caput sub Tartara telo, / quando aliter nequeo crudelem abrumpere vitam.'
<Verg. Aen. 9.497>	Hoc fletu concussi animi, maestusque per omnis / it gemitus: torpent infractae ad proelia vires.
<Verg. Aen. 9.499>	Illam incendentem luctus Idaeus et Actor / Illionei monitu et multum lacrimantis Iuli / corripiunt interque manus sub tecta reponunt.
<Verg. Aen. 9.502>	At tuba terribilem sonitum procul aere canoro / increpuit; sequitur clamor caelumque remugit.
<Verg. Aen. 9.504>	Adcelerant acta pariter testudine Volsci / et fossas implere parant ac vellere vallum.
<Verg. Aen. 9.506>	Quaerunt pars aditum et scalis ascendere muros, / qua rara est acies interlucetque corona / non tam spissa viris.
<Verg. Aen. 9.509>	Telorum effundere contra / omne genus Teucri ac duris detrudere contis, / adsueti longo muros defendere bello.
<Verg. Aen. 9.511>	Saxa quoque infesto volvebant pondere, siqua / possent tectam aciem perrumpere: cum tamen omnis / ferre iuvat subter densa testudine casus; / nec iam sufficiunt.
<Verg. Aen. 9.515>	Nam qua globus imminet ingens, / immanem Teucri molem volvuntque ruuntque, / quae stravit Rutulos late armorumque resolvit / tegmina.
<Verg. Aen. 9.518>	Nec curant caeco contendere Marte / amplius audaces Rutuli, sed pellere vallo / missilibus certant.
<Verg. Aen. 9.520>	Parte alia horrendus visu quassabat Etruscam / pinum et fumiferos infert Mezentius ignis; / at Messapus equum domitor, Neptunia proles, / rescindit vallum et scalas in moenia poscit.
<Verg. Aen. 9.524>	Vos, o Calliope, precor, adspirate canenti, / quas ibi tum ferro strages, quae funera Turnus / ediderit, quem quisque virum demiserit Orco; / et mecum ingentis oras evolvite belli, / [et meministis enim, divae, et memorare potestis.]
<Verg. Aen. 9.529>	Turris erat vasto suspectu et pontibus altis, / opportuna loco, summis quam viribus omnes / expugnare Itali summaque evertere opum vi / certabant, Troes contra defendere saxis / perque cavas densi tela intorquere fenestras.
<Verg. Aen. 9.534>	Princeps ardentem coniecit lampada Turnus / et flammam adfixit lateri, quae plurima vento / corripuit tabulas et postibus haesit adesis.
<Verg. Aen. 9.537>	Turbati trepidare intus frustraque malorum / velle fugam.
<Verg. Aen. 9.539>	Dum se glomerant retroque residunt / in partem, quae peste caret, tum pondere turris / procubuit subito et caelum tonat omne fragore.
<Verg. Aen. 9.541>	Semineces ad terram, immani mole secuta, / confixique suis telis et pectora duro / transfossi ligno veniunt.
<Verg. Aen. 9.544>	Vix unus Helenor / et Lycus elapsi.
<Verg. Aen. 9.545>	Quorum primaevus Helenor, / Maeonio regi quem serva Licymnia furtim / sustulerat vetitisque ad Troiam miserat armis, / ense levis nudo parmaque inglorius alba; / isque ubi se Turni media inter milia vidit, / hinc acies atque hinc acies adstare Latinas: /
<Verg. Aen. 9.551>	ut fera, quae densa venantum saepta corona / contra tela furit seseque haud nescia morti / inicit et saltu supra venabula fertur, / haud aliter iuvenis medios moriturus in hostis / inruit et, qua tela videt densissima, tendit.
<Verg. Aen. 9.555>	At pedibus longe melior Lycus inter et hostis / inter et arma fuga muros tenet altaque certat / prendere tecta manu sociumque attingere dextras.
<Verg. Aen. 9.558>	Quem Turnus, pariter cursu teloque secutus, / increpat his victor:
<Verg. Aen. 9.560>	'Nostrasne evadere, demens, / sperasti te posse manus?'
<Verg. Aen. 9.561>	Simul adripit ipsum / pendentem et magna muri cum parte revellit.
<Verg. Aen. 9.562>	Qualis ubi aut leporem aut candenti corpore cycnum / sustulit alta petens pedibus Iovis armiger uncis / quaesitum aut matri multis balatibus agnum / Martius a stabulis rapuit lupus.
<Verg. Aen. 9.566>	Undique clamor / tollitur: invadunt et fossas agere complent; / ardentis taedas alii ad fastigia iactant.
<Verg. Aen. 9.568>	Ilioneus saxo atque ingenti fragmine montis / Lucetium portae subeuntem ignisque ferentem, / Emathiona Liger, Corynaeum sternit Asilas, / hic iaculo bonus, hic longe fallente sagitta, / Ortygium Caeneus, victorem Caenea Turnus, / Turnus Ityn Cloniumque, Dioxippum Promolumque / et Sagarim et summis stantem pro turribus Idan, / Privernum Capys.
<Verg. Aen. 9.576>	Hunc primo levis hasta Themillae / strinxerat: ille manum proiecto tegmine demens / ad volnus tulit; ergo alis adlapsa sagitta / et laevo infixa est lateri manus abditaque intus / spiramenta animae letali volnere rupit.
<Verg. Aen. 9.580>	Stabat in egregiis Arcentis filius armis, / pictus acu chlamydem et ferrugine clarus Hibera, / insignis facie, genitor quem miserat Arcens, / eductum Matris luco Symaethia circum / flumina, pinguis ubi et placabilis ara Palici: /
<Verg. Aen. 9.586>	stridentem fundam positis Mezentius hastis / ipse ter adducta circum caput egit habena / et media adversi liquefacto tempora plumbo / diffidit ac multa porrectum extendit harena.
<Verg. Aen. 9.589>	Tum primum bello celerem intendisse sagittam / dicitur ante feras solitus terrere fugaces / Ascanius fortemque manu fudisse Numanum, / cui Remulo cognomen erat, Turnique minorem / germanam nuper thalamo sociatus habebat.
<Verg. Aen. 9.594>	Is primam ante aciem digna atque indigna relatu / vociferans tumidusque novo praecordia regno / ibat et ingentem sese clamore ferebat: /
<Verg. Aen. 9.598>	'Non pudet obsidione iterum valloque teneri, / bis capti Phryges, et morti praetendere muros?
<Verg. Aen. 9.599>	En qui nostra sibi bello conubia poscunt!
<Verg. Aen. 9.600>	Quis deus Italiam, quae vos dementia adegit / Non hic Atridae nec fandi fictor Ulixes: /
<Verg. Aen. 9.603>	durum a stirpe genus natos ad flumina primum / deferimus saevoque gelu duramus et undis, / venatu invigilant pueri silvasque fatigant, / flectere ludus equos et spicula tendere cornu.
<Verg. Aen. 9.606>	At patiens operum parvoque adsueta iuventus / aut rastris terram domat aut quatit oppida bello.
<Verg. Aen. 9.608>	Omne aevum ferro teritur, versaque iuvencum / terga fatigamus hasta; nec tarda senectus / debilitat vires animi mutatque vigorem: /
<Verg. Aen. 9.612>	canitiem galea premimus, semperque recentis / comportare iuvat praedas et vivere rapto.
<Verg. Aen. 9.613>	Vobis picta croco et fulgenti murice vestis, / desidiae cordi, iuvat indulgere choreis, / et tunicae manicas et habent redimicula mitrae.
<Verg. Aen. 9.616>	O vere Phrygiae, neque enim Phryges, ite per alta / Dindyma ubi adsuetis biforem dat tibia cantum!
<Verg. Aen. 9.618>	Tympana vos buxusque vocat Berecyntia Matris / Idaeae sinite arma viris et cedite ferro.'
<Verg. Aen. 9.620>	Talia iactantem dictis ac dira canentem / non tulit Ascanius nervoque obversus equino / contendit telum diversaque bracchia ducens / constitit, ante Iovem supplex per vota precatus: /
<Verg. Aen. 9.625>	'Iuppiter omnipotens, audacibus adnue coeptis.
<Verg. Aen. 9.625>	Ipse tibi ad tua templa feram sollemnia dona / et statuam ante aras aurata fronte iuvencum / candentem pariterque caput cum matre ferentem, / iam cornu petat et pedibus qui spargat harenam.'
<Verg. Aen. 9.629>	Audiit et caeli Genitor de parte serena / intonuit laevum, sonat una fatifer arcus: /
<Verg. Aen. 9.632>	effugit horrendum stridens adducta sagitta / perque caput Remuli venit et cava tempora ferro / traicit.
<Verg. Aen. 9.634>	'I, verbis virtutem inlude superbis!
<Verg. Aen. 9.634>	His capti Phryges haec Rutulis responsa remittunt.'
<Verg. Aen. 9.635>	Hoc tantum Ascanius.
<Verg. Aen. 9.636>	Teucri clamore sequuntur / laetitiaque fremunt animosque ad sidera tollunt.
<Verg. Aen. 9.637>	Aetheria tum forte plaga crinitus Apollo / desuper Ausonias acies urbemque videbat, / nube sedens, atque his victorem adfatur Iulum: /
<Verg. Aen. 9.641>	'Macte nova virtute, puer: sic itur ad astra, / dis genite et geniture deos.
<Verg. Aen. 9.642>	Iure omnia Bella / gente sub Assaraci fato ventura resident, / nec te Troia capit.'
<Verg. Aen. 9.644>	Simul haec effatus ab alto / aethere se misit, spirantis dimovet auras / Ascaniumque petit.
<Verg. Aen. 9.646>	Forma tum vertitur oris / antiquum in Buten; hic Dardanio Anchisae / armiger ante fuit fidusque ad limina custos, / tum comitem Ascanio pater addidit.
<Verg. Aen. 9.649>	Ibat Apollo / omnia longaevo similis, vocemque coloremque / et crinis albos et saeva sonoribus arma, / atque his ardentem dictis adfatur Iulum: /
<Verg. Aen. 9.653>	'Sit satis, Aenide, telis impune Numanum / oppetiisse tuis; primam hanc tibi magnus, Apollo / concedit laudem et paribus non invidet armis: /
<Verg. Aen. 9.656>	cetera parce, puer, bello.'
<Verg. Aen. 9.656>	Sic orsus Apollo / mortalis medio aspectus sermone reliquit / et procul in tenuem ex oculis evanuit auram.
<Verg. Aen. 9.658>	Agnovere deum proceres divinaque tela / Dardanidae pharetramque fuga sensere sonantem.
<Verg. Aen. 9.660>	Ergo avidum pugnae dictis ac numine Phoebi / Ascanium prohibent, ipsi in certamina rursus / succedunt animasque in aperta pericula mittunt.
<Verg. Aen. 9.663>	It clamor totis per propugnacula muris, / intendunt acris arcus amentaque torquent.
<Verg. Aen. 9.665>	Sternitur omne solum telis, tum scuta cavaeque / dant sonitum flictu galeae, pugna aspera surgit: /
<Verg. Aen. 9.668>	quantus ab occasu veniens pluvialibus Haedis / verberat imber humum, quam multa grandine nimbi / in vada praecipitant, cum Iuppiter horridus austris / torquet aquosam hiemem et caelo cava nubila rumpit.
<Verg. Aen. 9.671>	Pandarus et Bitias, Idaeo Alcanore creti, / quos Iovis eduxit luco silvestris Iaera / abietibus iuvenes patriis et montibus aequos, / portam, quae ducis imperio commissa, recludunt, / freti animis, ultroque invitant moenibus hostem.
<Verg. Aen. 9.676>	Ipsi intus dextra ac laeva pro turribus adstant, / armati ferro et cristis capita alta corusci: /
<Verg. Aen. 9.679>	quales aëriae liquentia flumina circum, / sive Padi ripis Athesim seu propter amoenum, / consurgunt geminae quercus intonsaque caelo / attollunt capita et sublimi vertice nutant.
<Verg. Aen. 9.682>	inrumpunt aditus Rutuli ut videre patentis / continuo Quercens et pulcher Aquiculus armis / et praeceps animi Tmarus et Mavortius Haemon / agminibus totis: at versi terga dedere / aut ipso portae posuere in limine vitam.
<Verg. Aen. 9.687>	Tum magis increscunt animis discordibus irae; / et iam collecti Troes glomerantur eodem / et conferre manum et procurrere longius audent.
<Verg. Aen. 9.690>	Ductori Turno diversa in parte furenti / turbantique viros perfertur nuntius, hostem / fervere caede nova et portas praebere patentis.
<Verg. Aen. 9.693>	Deserit inceptum atque immani concitus ira / Dardaniam ruit ad portam fratresque superbos.
<Verg. Aen. 9.695>	Et primum Antiphaten, is enim se primus agebat, / Thebana de matre nothum Sarpedonis alti, / coniecto sternit iaculo; volat Itala cornus / aëra per tenerum stomachoque infixa sub altum / pectus abit: reddit specus atri volneris undam / spumantem, et fixo ferrum in pulmone tepescit.
<Verg. Aen. 9.701>	Tum Meropem atque Erymanta manu, tum sternit Aphidnum, / tum Bitian ardentem oculis animisque frementem / non iaculo, neque enim iaculo vitam ille dedisset, / sed magnum stridens contorta phalarica venit, / fulminis acta modo, quam nec duo taurea terga / nec duplici squama lorica fidelis et auro / sustinuit: conlapsa ruunt immania membra.
<Verg. Aen. 9.708>	Dat tellus gemitum, et clipeum super intonat ingens.
<Verg. Aen. 9.709>	Talis in Euboico Baiarum litore quondam / saxea pila cadit, magnis quam molibus ante / constructam ponto iaciunt; sic illa ruinam / prona trahit penitusque vadis inlisa recumbit: /
<Verg. Aen. 9.714>	miscent se maria, et nigrae attolluntur harenae; / tum sonitu Prochyta alta tremit durumque cubile / Inarime Iovis imperiis imposta Typhoeo.
<Verg. Aen. 9.716>	Hic Mars armipotens animum viresque Latinis / addidit et stimulos acris sub pectore vertit / immisitque Fugam Teucris atrumque Timorem.
<Verg. Aen. 9.719>	Undique conveniunt, quoniam data copia pugnae / bellatorque animo deus incidit.
<Verg. Aen. 9.721>	Pandarus ut fuso germanum corpore cernit / et quo sit fortuna loco, qui casus agat res, / portam vi magna converso cardine torquet, / obnixus latis umeris, multosque suorum / moenibus exclusos duro in certamine linquit; / ast alios secum includit recipitque ruentis, / demens, qui Rutulum in medio non agmine regem / viderit inrumpentem ultroque incluserit urbi, / immanem veluti pecora inter inertia tigrim / Continuo nova lux oculis effulsit, et arma / horrendum sonuere; tremunt in vertice cristae / sanguineae, clipeoque micantia fulmina mittit: /
<Verg. Aen. 9.734>	agnoscunt faciem invisam atque immania membra / turbati subito Aeneadae.
<Verg. Aen. 9.735>	Tum Pandarus ingens / emicat et mortis fraternae fervidus ira / effatur:
<Verg. Aen. 9.737>	'Non haec dotalis regia Amatae, / nec muris cohibet patriis media Ardea Turnum.
<Verg. Aen. 9.738>	Castra inimica vides; nulla hinc exire potestas.'
<Verg. Aen. 9.739>	Olli subridens sedato pectore Turnus: /
<Verg. Aen. 9.741>	'Incipe, siqua animo virtus, et consere dextram: /
<Verg. Aen. 9.742>	hic etiam inventum Priamo narrabis Achillem.'
<Verg. Aen. 9.742>	Dixerat.
<Verg. Aen. 9.743>	Ille rudem nodis et cortice crudo / intorquet summis adnixus viribus hastam: /
<Verg. Aen. 9.745>	excepere aurae volnus; Saturnia Iuno / detorsit veniens, portaeque infigitur hasta.
<Verg. Aen. 9.746>	'At non hoc telum, mea quod vi dextera versat, / effugies; neque enim is teli nec volneris auctor.'
<Verg. Aen. 9.748>	Sic ait et sublatum alte consurgit in ensem / et mediam ferro gemina inter tempora frontem / dividit inpubesque immani volnere malas.
<Verg. Aen. 9.751>	Fit sonus, ingenti concussa est pondere tellus: /
<Verg. Aen. 9.753>	conlapsos artus atque arma cruenta cerebro / sternit humi moriens, atque illi partibus aequis / huc caput atque illuc umero ex utroque pependit.
<Verg. Aen. 9.755>	Diffugiunt versi trepida formidine Troes: /
<Verg. Aen. 9.757>	et si continuo victorem ea cura subisset, / rumpere claustra manu sociosque immittere portis, / ultimus ille dies bello gentique fuisset; / sed furor ardentem caedisque insana cupido / egit in adversos.
<Verg. Aen. 9.761>	Principio Phalerim et succiso poplite Gygen / excipit; hinc raptas fugientibus ingerit hastas / in tergum, Iuno vires animumque ministrat; / addit Halym comitem et confixa Phegea parma, / ignaros deinde in muris Martemque cientis / Alcandrumque Haliumque Noemonaque Prytanimque.
<Verg. Aen. 9.767>	Lyncea tendentem contra sociosque vocantem / vibranti gladio conixus ab aggere dexter / occupat; huic uno desectum comminus ictu / cum galea longe iacuit caput.
<Verg. Aen. 9.771>	Inde ferarum / vastatorem Amycum, quo non felicior alter / ungere tela manu ferrumque armare veneno, / et Clytium Aeoliden et amicum Crethea Musis, / Crethea Musarum comitem, cui carmina semper / et citharae cordi numerosque intendere nervis.
<Verg. Aen. 9.776>	[Semper equos atque arma virum pugnasque canebat.]
<Verg. Aen. 9.777>	Tandem ductores audita caede suorum / conveniunt Teucri, Mnestheus acerque Serestus, / palantisque vident socios hostemque receptum.
<Verg. Aen. 9.780>	Et Mnestheus:
<Verg. Aen. 9.781>	'Quo deinde fugam, quo tenditis?' inquit.
<Verg. Aen. 9.781>	'Quos alios muros, quae iam ultra moenia habetis?
<Verg. Aen. 9.782>	Unus homo et vestris, o cives, undique saeptus / aggeribus tantas strages inpune per urbem / ediderit, iuvenum primos tot miserit Orco?
<Verg. Aen. 9.785>	Non infelicis patriae veterumque deorum / et magni Aeneae, segnes, miseretque pudetque?'
<Verg. Aen. 9.787>	Talibus accensi firmantur et agmine denso / consistunt.
<Verg. Aen. 9.789>	Turnus paulatim excedere pugna / et fluvium petere ac partem, quae cingitur unda / acrius hoc Teucri clamore incumbere magno / et glomerare manum.
<Verg. Aen. 9.792>	Ceu saevum turba leonem / cum telis premit infensis, at territus ille, / asper, acerba tuens, retro redit, et neque terga / ira dare aut virtus patitur, nec tendere contra / ille quidem hoc cupiens potis est per tela virosque: /
<Verg. Aen. 9.797>	haud aliter retro dubius vestigia Turnus / improperata refert, et mens exaestuat ira.
<Verg. Aen. 9.798>	Quin etiam bis tum medios invaserat hostis, / bis confusa fuga per muros agmina vertit; / sed manus e castris propere coit omnis in unum, / nec contra vires audet Saturnia Iuno / sufficere, aëriam caelo nam Iuppiter Irim / demisit germanae haud mollia iussa ferentem, / ni Turnus cedat Teucrorum moenibus altis.
<Verg. Aen. 9.805>	Ergo nec clipeo iuvenis subsistere tantum / dextra valet: iniectis sic undique telis / obruitur.
<Verg. Aen. 9.808>	Strepit adsiduo cava tempora circum / tinnitu galea, et saxis solida aera fatiscunt, / discussaeque iubae capiti, nec sufficit umbo / ictibus: ingeminant hastis et Troes et ipse / fulmineus Mnestheus.
<Verg. Aen. 9.812>	Tum toto corpore sudor / liquitur et piceum, nec respirare potestas, / flumen agit; fessos quatit aeger anhelitus artus.
<Verg. Aen. 9.814>	Tum demum praeceps saltu sese omnibus armis / in fluvium dedit: ille suo cum gurgite flavo / accepit venientem ac mollibus extulit undis / et laetum sociis abluta caede remisit.
<Verg. Aen. 10.1>	Panditur interea domus omnipotentis Olympi, / conciliumque vocat divom pater atque hominum rex / sideream in sedem, terras unde arduus omnis / castraque Dardanidum adspectat populosque Latinos.
<Verg. Aen. 10.4>	Considunt tectis bipatentibus, incipit ipse: /
<Verg. Aen. 10.6>	'Caelicolae magni, quianam sententia vobis / versa retro tantumque animis certatis iniquis?
<Verg. Aen. 10.7>	Abnueram bello Italiam concurrere Teucris.
<Verg. Aen. 10.8>	Quae contra vetitum discordia?
<Verg. Aen. 10.9>	Quis metus aut hos / aut hos arma sequi ferrumque lacessere suasit?
<Verg. Aen. 10.10>	Adveniet iustum pugnae, ne arcessite, tempus, / cum fera Karthago Romanis arcibus olim / exitium magnum atque Alpes immittet apertas: /
<Verg. Aen. 10.14>	tum certare odiis, tum res rapuisse licebit.
<Verg. Aen. 10.14>	Nunc sinite et placitum laeti componite foedus.'
<Verg. Aen. 10.15>	Iuppiter haec paucis; at non Venus aurea contra / pauca refert: /
<Verg. Aen. 10.18>	'O pater, O hominum rerumque aeterna potestas!
<Verg. Aen. 10.18>	Namque aliud quid sit, quod iam implorare queamus?
<Verg. Aen. 10.19>	Cernis ut insultent Rutulli Turnusque [feratur / per medios insignis equis tumidusque] secundo / Marte ruat?
<Verg. Aen. 10.22>	Non clausa tegunt iam moenia Teucros: /
<Verg. Aen. 10.23>	quin intra portas atque ipsis proelia miscent / aggeribus moerorum et inundant sanguine fossas.
<Verg. Aen. 10.24>	Aeneas ignarus abest.
<Verg. Aen. 10.25>	Numquamne levari / obsidione sines?
<Verg. Aen. 10.26>	Muris iterum imminet hostis / nascentis Troiae [nec non exercitus alter;] / atque iterum in Teucros Aetolis surgit ab Arpis / Tydides.
<Verg. Aen. 10.29>	Equidem credo, mea volnera restant / et tua progenies mortalia demoror arma.
<Verg. Aen. 10.30>	Si sine pace tua atque invito numine Troes / Italiam petiere, luant peccata neque illos / iuveris auxilio; sin tot responsa secuti, / quae superi manesque dabant: cur nunc tua quisquam / vertere iussa potest aut cur nova condere fata?
<Verg. Aen. 10.35>	Quid repetem exustas Erycino in litore classes, / quid tempestatum regem ventosque furentis / Aeolia excitos aut actam nubibus Irim?
<Verg. Aen. 10.38>	Nunc etiam manis, haec intemptata manebat / sors rerum, movet et superis immissa repente / Allecto, medias Italum bacchata per urbes.
<Verg. Aen. 10.41>	Nil super imperio moveor: speravimus ista, / dum fortuna fuit; vincant quos vincere mavis.
<Verg. Aen. 10.43>	Si nulla est regio, Teucris quam det tua coniunx / dura, per eversae, genitor, fumantia Troiae / exscidia obtestor, liceat dimittere ab armis / incolumem Ascanium, liceat superesse nepotem.
<Verg. Aen. 10.47>	Aeneas sane ignotis iactetur in undis / et, quamcumque viam dederit Fortuna, sequatur: /
<Verg. Aen. 10.50>	hunc tegere et dirae valeam subducere pugnae.
<Verg. Aen. 10.50>	Est Amathus, est celsa mihi Paphus atque Cythera / Idaliaeque domus: positis inglorius armis / exigat hic aevum.
<Verg. Aen. 10.53>	Magna dicione iubeto / Karthago premat Ausoniam: nihil urbibus inde / obstabit Tyriis.
<Verg. Aen. 10.55>	Quid pestem evadere belli / iuvit et Argolicos medium fugisse per ignes / totque maris vastaeque exhausta pericula terrae, / dum Latium Teucri recidivaque Pergama quaerunt?
<Verg. Aen. 10.58>	Non satius cineres patriae insedisse supremos / atque solum, quo Troia fuit?
<Verg. Aen. 10.60>	Xanthum et Simoenta / redde, oro, miseris iterumque revolvere casus / da, pater, Iliacos Teucris.'
<Verg. Aen. 10.62>	Tum regia Iuno / acta furore gravi:
<Verg. Aen. 10.63>	'Quid me alta silentia cogis / rumpere et obductum verbis volgare dolorem?
<Verg. Aen. 10.64>	Aenean hominum quisquam divomque subegit / bella sequi aut hostem regi se inferre Latino?
<Verg. Aen. 10.66>	Italiam petiit fatis auctoribus, esto, / Cassandrae inpulsus furiis: num linquere castra / hortati sumus aut vitam committere ventis?
<Verg. Aen. 10.69>	Num puero summam belli, num credere muros / Tyrrhenamque fidem, aut gentis agitare quietas?
<Verg. Aen. 10.71>	Quis deus in fraudem, quae dura potentia nostra / egit?
<Verg. Aen. 10.73>	Ubi hic Iuno demissave nubibus Iris?
<Verg. Aen. 10.73>	Indignum est Italos Troiam circumdare flammis / nascentem et patria Turnum consistere terra, / cui Pilumnus avus, cui diva Venilia mater: /
<Verg. Aen. 10.77>	quid face Troianos atra vim ferre Latinis, / arva aliena iugo premere atque avertere praedas?
<Verg. Aen. 10.78>	Quid soceros legere et gremiis abducere pactas, / pacem orare manu, praefigere puppibus arma?
<Verg. Aen. 10.80>	Tu potes Aenean manibus subducere Graium / proque viro nebulam et ventos obtendere inanis, / tu potes in totidem classem convertere nymphas: /
<Verg. Aen. 10.84>	nos aliquid Rutulos contra iuvisse nefandum est?
<Verg. Aen. 10.84>	Aeneas ignarus abest: ignarus et absit.
<Verg. Aen. 10.85>	Est Paphus Idaliumque tibi, sunt alta Cythera: /
<Verg. Aen. 10.87>	quid gravidam bellis urbem et corda aspera temptas?
<Verg. Aen. 10.87>	Nosne tibi fluxas Phrygiae res vertere fundo / conamur, nos, an miseros qui Troas Achivis / obiecit?
<Verg. Aen. 10.90>	Quae causa fuit, consurgere in arma / Europamque Asiamque et foedera solvere furto?
<Verg. Aen. 10.91>	Me duce Dardanius Spartam expugnavit adulter, / aut ego tela dedi fovive cupidine bella?
<Verg. Aen. 10.93>	Tum decuit metuisse tuis: nunc sera querelis / haud iustis adsurgis et inrita iurgia iactas.'
<Verg. Aen. 10.95>	Talibus orabat Iuno, cunctique fremebant / caelicolae adsensu vario, ceu flamina prima / cum deprensa fremunt silvis et caeca volutant / murmura, venturos nautis prodentia ventos.
<Verg. Aen. 10.99>	Tum pater omnipotens, rerum cui prima potestas, / infit; eo dicente deum domus alta silescit / et tremefacta solo tellus, silet arduus aether, / tum Zephyri posuere, premit placida aequora pontus: /
<Verg. Aen. 10.104>	'Accipite ergo animis atque haec mea figite dicta.
<Verg. Aen. 10.104>	Quandoquidem Ausonios coniungi foedere Teucris / haud licitum, nec vestra capit discordia finem: /
<Verg. Aen. 10.107>	quae cuique est fortuna hodie, quam quisque secat spem, / Tros Rutulusne fuat nullo discrimine habebo.
<Verg. Aen. 10.108>	Seu fatis Italum castra obsidione tenentur / sive errore malo Troiae monitisque sinistris.
<Verg. Aen. 10.110>	Nec Rutulos solvo: sua cuique exorsa laborem / fortunamque ferent.
<Verg. Aen. 10.112>	Rex Iuppiter omnibus idem.
<Verg. Aen. 10.112>	Fata viam invenient.'
<Verg. Aen. 10.113>	Stygii per flumina fratris, / per pice torrentis atraque voragine ripas / adnuit et totum nutu tremefecit Olympum.
<Verg. Aen. 10.115>	Hic finis fandi.
<Verg. Aen. 10.116>	Solio tum Iuppiter aureo / surgit, caelicolae medium quem ad limina ducunt.
<Verg. Aen. 10.117>	Interea Rutuli portis circum omnibus instant / sternere caede viros et moenia cingere flammis.
<Verg. Aen. 10.119>	At legio Aeneadum vallis obsessa tenetur, / nec spes ulla fugae.
<Verg. Aen. 10.121>	Miseri stant turribus altis / nequiquam et rara muros cinxere corona / Asius Imbrasides Hicetaoniusque Thymoetes / Assaracique duo et senior cum Castore Thymbris, / prima acies; hos germani Sarpedonis ambo / et Clarus et Thaemon Lycia comitantur ab alta.
<Verg. Aen. 10.126>	Fert ingens toto conixus corpore saxum, / haud partem exiguam montis, Lyrnesius Acmon, / nec Clytio genitore minor nec fratre Menestheo.
<Verg. Aen. 10.129>	Hi iaculis, illi certant defendere saxis / molirique ignem nervoque aptare sagittas.
<Verg. Aen. 10.131>	Ipse inter medios, Veneris iustissima cura, / Dardanius caput ecce puer detectus honestum, / qualis gemma micat, fulvum quae dividit aurum, / aut collo decus aut capiti; vel quale per artem / inclusum buxo aut Oricia terebintho / lucet ebur; fusos cervix cui lactea crinis / accipit et molli subnectens circulus auro.
<Verg. Aen. 10.138>	Te quoque magnanimae viderunt, Ismare, gentes / volnera dirigere et calamos armare veneno, / Maeonia generose domo, ubi pinguia culta / exercentque viri Pactolusque inrigat auro.
<Verg. Aen. 10.142>	Adfuit et Mnestheus, quem pulsi pristina Turni / aggere moerorum sublimem gloria tollit, / et Capys: hinc nomen Campanae ducitur urbi.
<Verg. Aen. 10.145>	Illi inter sese duri certamina belli / contulerant: media Aeneas freta nocte secabat.
<Verg. Aen. 10.147>	Namque ut ab Euandro castris ingressus Etruscis / regem adit et regi memorat nomenque genusque, / quidve petat quidve ipse ferat, Mezentius arma / quae sibi conciliet, violentaque pectora Turni / edocet, humanis quae sit fiducia rebus / admonet immiscetque preces: haud fit mora, Tarchon / iungit opes foedusque ferit; tum libera fati / classem conscendit iussis gens Lydia divom, / externo commissa duci.
<Verg. Aen. 10.156>	Aeneia puppis / prima tenet, rostro Phrygios subiuncta leones, / imminet Ida super, profugis gratissima Teucris.
<Verg. Aen. 10.158>	Hic magnus sedet Aeneas secumque volutat / eventus belli varios, Pallasque sinistro / adfixus lateri iam quaerit sidera, opacae / noctis iter, iam quae passus terraque marique.
<Verg. Aen. 10.162>	Pandite nunc Helicona, deae, cantusque movete, / quae manus interea Tuscis comitetur ab oris / Aenean armetque rates pelagoque vehatur.
<Verg. Aen. 10.165>	Massicus aerata princeps secat aequora tigri: /
<Verg. Aen. 10.167>	sub quo mille manus iuvenum, qui moenia Clusi / quique urbem liquere Cosas, quis tela sagittae / gorytique leves umeris et letifer arcus.
<Verg. Aen. 10.169>	Una torvus Abas: huic totum insignibus armis / agmen et aurato fulgebat Apolline puppis.
<Verg. Aen. 10.171>	Sescentos illi dederat Populonia mater / expertos belli iuvenes, ast Ilva trecentos / insula inexhaustis Chalybum generosa metallis.
<Verg. Aen. 10.174>	Tertius ille hominum divomque interpres Asilas, / cui pecudum fibrae, caeli cui sidera parent / et linguae volucrum et praesagi fulminis ignes, / mille rapit densos acie atque horrentibus hastis.
<Verg. Aen. 10.178>	Hos parere iubent Alpheae ab origine Pisae, / urbs Etrusca solo.
<Verg. Aen. 10.180>	Sequitur pulcherrimus Astur, / Astur equo fidens et versicoloribus armis.
<Verg. Aen. 10.181>	Tercentum adiciunt (mens omnibus una sequendi) / qui Caerete domo, qui sunt Minionis in arvis, / et Pyrgi veteres intempestaeque Graviscae.
<Verg. Aen. 10.184>	Non ego te, Ligurum ductor fortissime bello, / transierim, Cinyre, et paucis comitate Cupavo, / cuius olorinae surgunt de vertice pennae, / crimen, Amor, vestrum formaeque insigne paternae.
<Verg. Aen. 10.188>	Namque ferunt luctu Cycnum Phaethontis amati, / populeas inter frondes umbramque sororum / dum canit et maestum Musa solatur amorem, / canentem molli pluma duxisse senectam, / linquentem terras et sidera voce sequentem.
<Verg. Aen. 10.193>	Filius, aequalis comitatus classe catervas, / ingentem remis Centaurum promovet: ille / instat aquae saxumque undis immane minatur / arduus et longa sulcat maria alta carina.
<Verg. Aen. 10.197>	Ille etiam patriis agmen ciet Ocnus ab oris, / fatidicae Mantus et Tusci filius amnis, / qui muros matrisque dedit tibi, Mantua, nomen, / Mantua, dives avis; sed non genus omnibus unum: /
<Verg. Aen. 10.202>	gens illi triplex, populi sub gente quaterni, / ipsa caput populis, Tusco de sanguine vires.
<Verg. Aen. 10.203>	Hinc quoque quingentos in se Mezentius armat, / quos patre Benaco velatus harundine glauca / Mincius infesta ducebat in aequora pinu.
<Verg. Aen. 10.206>	It gravis Aulestes centenaque arbore fluctum / verberat adsurgens, spumant vada marmore verso.
<Verg. Aen. 10.208>	Hunc vehit immanis Triton et caerula concha / exterrens freta, cui laterum tenus hispida nanti / frons hominem praefert, in pristim desinit alvus: /
<Verg. Aen. 10.212>	spumea semifero sub pectore murmurat unda.
<Verg. Aen. 10.212>	Tot lecti proceres ter denis navibus ibant / subsidio Troiae et campos salis aera secabant.
<Verg. Aen. 10.214>	Iamque dies caelo concesserat almaque curru / noctivago Phoebe medium pulsabat Olympum: /
<Verg. Aen. 10.217>	Aeneas (neque enim membris dat cura quietem) / ipse sedens clavumque regit velisque ministrat.
<Verg. Aen. 10.218>	Atque illi medio in spatio chorus ecce suarum / occurrit comitum: nymphae, quas alma Cybebe / numen habere maris nymphasque e navibus esse / iusserat, innabant pariter fluctusque secabant, / quot prius aeratae steterant ad litora prorae.
<Verg. Aen. 10.223>	Agnoscunt longe regem lustrantque choreis, / quarum quae fandi doctissima Cymodocea / pone sequens dextra puppim tenet ipsaque dorso / eminet ac laeva tacitis subremigat undis, / tum sic ignarum adloquitur:
<Verg. Aen. 10.228>	'Vigilasne, deum gens, / Aenea?
<Verg. Aen. 10.229>	Vigila et velis immitte rudentis.
<Verg. Aen. 10.229>	Nos sumus, Idaeae sacro de vertice pinus, / nunc pelagi nymphae, classis tua Perfidus ut nos / praecipitis ferro Rutulus flammaque premebat, / rupimus invitae tua vincula teque per aequor / quaerimus.
<Verg. Aen. 10.234>	Hanc Genetrix faciem miserata refecit / et dedit esse deas aevumque agitare sub undis.
<Verg. Aen. 10.235>	At puer Ascanius muro fossisque tenetur / tela inter media atque horrentis Marte Latinos.
<Verg. Aen. 10.237>	Iam loca iussa tenent forti permixtus Etrusco / Arcas eques: medias illis opponere turmas, / ne castris iungant, certast sententia Turno.
<Verg. Aen. 10.240>	Surge age et Aurora socios veniente vocari / primus in arma iube et clipeum cape, quem dedit ipse / invictum Ignipotens atque oras ambiit auro.
<Verg. Aen. 10.243>	Crastina lux, mea si non inrita dicta putaris, / ingentis Rutulae spectabit caedis acervos.'
<Verg. Aen. 10.245>	Dixerat, et dextra discedens impulit altam / haud ignara modi puppim: fugit illa per undas / ocior et iaculo et ventos aequante sagitta.
<Verg. Aen. 10.248>	Inde aliae celerant cursus.
<Verg. Aen. 10.249>	Stupet inscius ipse / Tros Anchisiades; animos tamen omine tollit.
<Verg. Aen. 10.250>	Tum breviter super adspectans convexa precatur: /
<Verg. Aen. 10.252>	'Alma parens Idaea deum, cui Dindyma cordi / turrigeraeque urbis biiugique ad frena leones, / tu mihi nunc pugnae princeps, tu rite propinques / augurium Phrygibusque adsis pede, diva, secundo.'
<Verg. Aen. 10.255>	Tantum effatus.
<Verg. Aen. 10.256>	Et interea revoluta rubebat / matura iam luce dies noctemque fugarat: /
<Verg. Aen. 10.258>	principio sociis edicit, signa sequantur / atque animos aptent armis pugnaeque parent se.
<Verg. Aen. 10.259>	Iamque in conspectu Teucros habet et sua castra, / stans celsa in puppi; clipeum cum deinde sinistra / extulit ardentem.
<Verg. Aen. 10.262>	Clamorem ad sidera tollunt / Dardanidae e muris, spes addita suscitat iras, / tela manu iaciunt: quales sub nubibus atris / Strymoniae dant signa grues atque aethera tranant / cum sonitu fugiuntque notos clamore secundo.
<Verg. Aen. 10.266>	At Rutulo regi ducibusque ea mira videri / Ausoniis, donec versas ad litora puppes / respiciunt totumque adlabi classibus aequor.
<Verg. Aen. 10.269>	Ardet apex capiti cristisque a vertice flamma / funditur et vastos umbo vomit aureus ignes: /
<Verg. Aen. 10.272>	non secus ac liquida siquando nocte cometae / sanguinei lugubre rubent aut Sirius ardor, / ille sitim morbosque ferens mortalibus aegris, / nascitur et laevo contristat lumine caelum.
<Verg. Aen. 10.275>	Haud tamen audaci Turno fiducia cessit / litora praecipere et venientis pellere terra.
<Verg. Aen. 10.277>	[ultro animos tollit dictis atque increpat ultro] / 'Quod votis optastis, adest, perfringere dextra; / in manibus Mars ipse viris.
<Verg. Aen. 10.280>	Nunc coniugis esto / quisque suae tectique memor, nunc magna referto / facta, patrum laudes.
<Verg. Aen. 10.282>	Ultro occurramus ad undam, / dum trepidi egressisque labant vestigia prima.
<Verg. Aen. 10.283>	Audentis Fortuna iuvat,' / haec ait et secum versat, quos ducere contra / vel quibus obsessos possit concredere muros.
<Verg. Aen. 10.286>	Interea Aeneas socios de puppibus altis / pontibus exponit.
<Verg. Aen. 10.288>	Multi servare recursus / languentis pelagi et brevibus se credere saltu, / per remos alii.
<Verg. Aen. 10.290>	Speculatus litora Tarchon, / qua vada non sperat nec fracta remurmurat unda, / sed mare inoffensum crescenti adlabitur aestu, / advertit subito proram sociosque precatur: /
<Verg. Aen. 10.294>	'Nunc, o lecta manus, validis incumbite remis; / tollite, ferte rates; inimicam findite rostris / hanc terram, sulcumque sibi premat ipsa carina.
<Verg. Aen. 10.296>	Frangere nec tali puppim statione recuso / arrepta tellure semel.'
<Verg. Aen. 10.298>	Quae talia postquam / effatus Tarchon, socii consurgere tonsis / spumantisque rates arvis inferre Latinis, / donec rostra tenent siccum et sedere carinae / omnes innocuae, sed non puppis tua, Tarchon.
<Verg. Aen. 10.302>	Namque inflicta vadis dorso dum pendet iniquo, / anceps sustentata diu fluctusque fatigat, / solvitur atque viros mediis exponit in undis / fragmina remorum quos et fluitantia transtra / impediunt, retrahitque pedem simul unda relabens.
<Verg. Aen. 10.307>	Nec Turnum segnis retinet mora, sed rapit acer / totam aciem in Teucros et contra in litore sistit.
<Verg. Aen. 10.309>	Signa canunt.
<Verg. Aen. 10.310>	Primus turmas invasit agrestis / Aeneas, omen pugnae, stravitque Latinos / occiso Therone, virum qui maximus ultro / Aenean petit: huic gladio perque aerea suta, / per tunicam squalentem auro latus haurit apertum.
<Verg. Aen. 10.314>	Inde Lichan ferit, exsectum iam matre perempta / et tibi, Phoebe, sacrum: casus evadere ferri / quo licuit parvo?
<Verg. Aen. 10.317>	Nec longe Cissea durum / immanemque Gyan, sternentis agmina clava, / deiecit Leto: nihil illos Herculis arma / nec validae iuvere manus genitorque Melampus, / Alcidae comes usque gravis dum terra labores / praebuit.
<Verg. Aen. 10.322>	Ecce Pharo, voces dum iactat inertis, / intorquens iaculum clamanti sistit in ore.
<Verg. Aen. 10.323>	Tu quoque, flaventem prima lanugine malas / dum sequeris Clytium infelix, nova gaudia, Cydon, / Dardania stratus dextra, securus amorum, / qui iuvenum tibi semper erant, miserande iaceres, / ni fratrum stipata cohors foret obvia, Phorci / progenies, septem numero, septenaque tela / coniciunt; partim galea clipeoque resultant / inrita, deflexit partim stringentia corpus / alma Venus.
<Verg. Aen. 10.332>	Fidum Aeneas adfatur Achaten: /
<Verg. Aen. 10.333>	'Suggere tela mihi: non ullum dextera frustra / torserit in Rutulos, steterunt quae in corpore Graium / Iliacis campis.'
<Verg. Aen. 10.335>	Tum magnam corripit hastam / et iacit: illa volans clipei transverberat aera / Maeonis et thoraca simul cum pectore rumpit.
<Verg. Aen. 10.337>	Huic frater subit Alcanor fratremque ruentem / sustentat dextra: traiecto missa lacerto / protinus hasta fugit servatque cruenta tenorem, / dexteraque ex umero nervis moribunda pependit.
<Verg. Aen. 10.341>	Tum Numitor iaculo fratris de corpore rapto / Aenean petiit; sed non et figere contra / est licitum, magnique femur perstrinxit Achatae.
<Verg. Aen. 10.344>	Hic Curibus fidens primaevo corpore Clausus / advenit et rigida Dryopem ferit eminus hasta / sub mentum graviter pressa pariterque loquentis / vocem animamque rapit traiecto gutture; at ille / fronte ferit terram et crassum vomit ore cruorem.
<Verg. Aen. 10.349>	Tres quoque Threicios Boreae de gente suprema / et tris, quos Idas pater et patria Ismara mittit, / per varios sternit casus.
<Verg. Aen. 10.352>	Accurrit Halaesus / Auruncaeque manus, subit et Neptunia proles, / insignis Messapus equis.
<Verg. Aen. 10.354>	Expellere tendunt / nunc hi, nunc illi; certatur limine in ipso / Ausoniae.
<Verg. Aen. 10.356>	Magno discordes aethere venti / proelia ceu tollunt animis et viribus aequis; / non ipsi inter se, non nubila, non mare cedit; / anceps pugna diu, stant obnixa omnia contra: /
<Verg. Aen. 10.360>	haud aliter Troianae acies aciesque Latinae / concurrunt; haeret pede pes densusque viro vir.
<Verg. Aen. 10.361>	At parte ex alia, qua saxa rotantia late / impulerat torrens arbustaque diruta ripis, / Arcadas insuetos acies inferre pedestris / ut vidit Pallas Latio dare terga sequaci / (aspera quis natura loci dimittere quando / suasit equos), unum quod rebus restat egenis, / nunc prece, nunc dictis virtutem accendit amaris: /
<Verg. Aen. 10.369>	'Quo fugitis, socii?
<Verg. Aen. 10.369>	Per vos et fortia facta, / per ducis Evandri nomen devictaque bella / Opemque meam, patriae quae nunc subit aemula laudi, / fidite ne pedibus.
<Verg. Aen. 10.372>	Ferro rumpenda per hostis / est via.
<Verg. Aen. 10.373>	Qua globus ille virum densissimus urget, / hac vos et Pallanta ducem patria alta reposcit.
<Verg. Aen. 10.374>	Numina nulla premunt, mortali urgemur ab hoste / mortales, totidem nobis animaeque manusque.
<Verg. Aen. 10.376>	Ecce, maris magna claudit nos obice pontus, / deest iam terra fugae: pelagus Troiamne petemus?'
<Verg. Aen. 10.378>	Haec ait et medius densos prorumpit in hostis.
<Verg. Aen. 10.379>	Obvius huic primum, fatis adductus iniquis, / fit Lagus.
<Verg. Aen. 10.381>	Hunc, magno vellit dum pondere saxum, / intorto figit telo, discrimina costis / per medium qua spina dabat, hastamque receptat / ossibus haerentem.
<Verg. Aen. 10.384>	Quem non super occupat Hisbo, / ille quidem hoc sperans: nam Pallas ante ruentem, / dum furit, incautum crudeli morte sodalis / excipit atque ensem tumido in pulmone recondit.
<Verg. Aen. 10.387>	Hinc Sthenium petit et Rhoeti de gente vetusta / Anchemolum, thalamos ausum incestare novercae.
<Verg. Aen. 10.389>	Vos etiam, gemini, Rutulis cecidistis in agris, / Daucia, Laride Thymberque, simillima proles, / indiscreta suis gratusque parentibus error; / at nunc dura dedit vobis discrimina Pallas: /
<Verg. Aen. 10.394>	nam tibi, Thymbre, caput Evandrius abstulit ensis; / te decisa suum, Laride, dextera quaerit / semianimesque micant digiti ferrumque retractant.
<Verg. Aen. 10.396>	Arcadas accensos monitu et praeclara tuentis / facta viri mixtus dolor et pudor armat in hostis.
<Verg. Aen. 10.398>	Tum Pallas biiugis fugientem Rhoetea praeter / traicit.
<Verg. Aen. 10.400>	Hoc spatium tantumque morae fuit Ilo; / Ilo namque procul validam direxerat hastam, / quam medius Rhoeteus intercipit, optime Teuthra, / te fugiens fratremque Tyren, curruque volutus / caedit semianimis Rutulorum calcibus arva.
<Verg. Aen. 10.404>	Ac velut optato ventis aestate coortis / dispersa immittit silvis incendia pastor, / correptis subito mediis extenditur una / horrida per latos acies Volcania campos; / ille sedens victor flammas despectat ovantis: /
<Verg. Aen. 10.410>	non aliter socium virtus coit omnis in unum / teque iuvat, Palla.
<Verg. Aen. 10.411>	Sed bellis acer Halaesus / tendit in adversos seque in sua conligit arma.
<Verg. Aen. 10.412>	Hic mactat Ladona Pheretaque Demodocumque, / Strymonio dextram fulgenti deripit ense / elatam in iugulum, saxo ferit ora Thoantis / ossaque dispersit cerebro permixta cruento.
<Verg. Aen. 10.416>	Fata canens silvis genitor celarat Halaesum: /
<Verg. Aen. 10.418>	ut senior leto canentia lumina solvit, / iniecere manum Parcae telisque sacrarunt / Evandri.
<Verg. Aen. 10.420>	Quem sic Pallas petit ante precatus: /
<Verg. Aen. 10.421>	'Da nunc, Thybri pater, ferro, quod missile libro, / fortunam atque viam duri per pectus Halaesi.
<Verg. Aen. 10.422>	Haec arma exuviasque viri tua quercus habebit.'
<Verg. Aen. 10.423>	Audiit illa deus: dum texit Imaona Halaesus, / Arcadio infelix telo dat pectus inermum.
<Verg. Aen. 10.425>	At non caede viri tanta perterrita Lausus, / pars ingens belli, sinit agmina: primus Abantem / oppositum interimit, pugnae nodumque moramque.
<Verg. Aen. 10.428>	Sternitur Arcadiae proles, sternuntur Etrusci / et vos, O Grais imperdita corpora, Teucri.
<Verg. Aen. 10.430>	Agmina concurrunt ducibusque et viribus aequis.
<Verg. Aen. 10.431>	Extremi addensent acies nec turba moveri / tela manusque sinit.
<Verg. Aen. 10.433>	Hinc Pallas instat et urget, / hinc contra Lausus, nec multum discrepat aetas: /
<Verg. Aen. 10.435>	egregii forma, sed quis Fortuna negarat / in patriam reditus.
<Verg. Aen. 10.436>	Ipsos concurrere passus / haud tamen inter se magni regnator Olympi: /
<Verg. Aen. 10.438>	mox illos sua fata manent maiore sub hoste.
<Verg. Aen. 10.438>	Interea soror alma monet succedere Lauso / Turnum, qui volucri curru medium secat agmen.
<Verg. Aen. 10.440>	Ut vidit socios:
<Verg. Aen. 10.441>	'Tempus desistere pugnae; / solus ego in Pallanta feror, soli mihi Pallas / debetur; cuperem ipse parens spectator adesset.'
<Verg. Aen. 10.443>	Haec ait, et socii cesserunt aequore iusso.
<Verg. Aen. 10.444>	At Rutulum abscessu iuvenis tum iussa superba / miratus stupet in Turno corpusque per ingens / lumina volvit obitque truci procul omnia visu / talibus et dictis it contra dicta tyranni: /
<Verg. Aen. 10.449>	'Aut spoliis ego iam raptis laudabor opimis / aut leto insigni: sorti pater aequus utrique est.
<Verg. Aen. 10.450>	Tolle minas.'
<Verg. Aen. 10.451>	Fatus medium procedit in aequor.
<Verg. Aen. 10.451>	Frigidus Arcadibus coit in praecordia sanguis.
<Verg. Aen. 10.452>	Desiluit Turnus biiugis, pedes apparat ire / comminus; utque leo, specula cum vidit ab alta / stare procul campis meditantem in proelia taurum, / advolat: haud alia est Turni venientis imago.
<Verg. Aen. 10.456>	Hunc ubi contiguum missae fore credidit hastae, / ire prior Pallas, siqua fors adiuvet ausum / viribus imparibus, magnumque ita ad aethera fatur: /
<Verg. Aen. 10.460>	'Per patris hospitium et mensas, quas advena adisti, / te precor, Alcide, coeptis ingentibus adsis.
<Verg. Aen. 10.461>	Cernat semineci sibi me rapere arma cruenta / victoremque ferant morientia lumina Turni.'
<Verg. Aen. 10.463>	Audiit Alcides iuvenem magnumque sub imo / corde premit gemitum lacrimasque effundit inanis.
<Verg. Aen. 10.465>	Tum Genitor natum dictis adfatur amicis: /
<Verg. Aen. 10.467>	'Stat sua cuique dies, breve et inreparabile tempus / omnibus est vitae: sed famam extendere factis, / hoc virtutis opus.
<Verg. Aen. 10.469>	Troiae sub moenibus altis / tot nati cecidere deum; quin occidit una / Sarpedon, mea progenies.
<Verg. Aen. 10.471>	Etiam sua Turnum / fata vocant, metasque dati pervenit ad aevi.'
<Verg. Aen. 10.472>	Sic ait atque oculos Rutulorum reicit arvis.
<Verg. Aen. 10.473>	At Pallas magnis emittit viribus hastam / vaginaque cava fulgentem deripit ensem.
<Verg. Aen. 10.475>	Illa volans umeri surgunt qua tegmina summa / incidit atque viam clipei molita per oras / tandem etiam magno strinxit de corpore Turni.
<Verg. Aen. 10.478>	Hic Turnus ferro praefixum robur acuto / in Pallanta diu librans iacit atque ita fatur: /
<Verg. Aen. 10.481>	'Adspice, num mage sit nostrum penetrabile telum.'
<Verg. Aen. 10.481>	Dixerat; at clipeum, tot ferri terga, tot aeris, / quem pellis totiens obeat circumdata tauri, / vibranti cuspis medium transverberat ictu / loricaeque moras et pectus perforat ingens.
<Verg. Aen. 10.485>	Ille rapit calidum frustra de volnere telum: /
<Verg. Aen. 10.487>	una eademque via sanguis animusque sequuntur.
<Verg. Aen. 10.487>	Corruit in volnus, sonitum super arma dedere / et terram hostilem moriens petit ore cruento.
<Verg. Aen. 10.489>	Quem Turnus super adsistens, / 'Arcades, haec,' inquit, 'memores mea dicta referte / Euandro; qualem meruit, Pallanta remitto.
<Verg. Aen. 10.492>	Quisquis honos tumuli, quidquid solamen humandi est, / largior.
<Verg. Aen. 10.494>	Haud illi stabunt Aeneia parvo / hospitia.'
<Verg. Aen. 10.495>	Et laevo pressit pede talia fatus / exanimem, rapiens immania pondera baltei / impressumque nefas, una sub nocte iugali / caesa manus iuvenum foede thalamique cruenti, / quae Clonus Eurytides multo caelaverat auro; / quo nunc Turnus ovat spolio gaudetque potitus.
<Verg. Aen. 10.500>	Nescia mens hominum fati sortisque futurae / et servare modum, rebus sublata secundis!
<Verg. Aen. 10.502>	Turno tempus erit, magno cum optaverit emptum / intactum Pallanta et cum spolia ista diemque / oderit.
<Verg. Aen. 10.505>	At socii multo gemitu lacrimisque / impositum scuto referunt Pallanta frequentes.
<Verg. Aen. 10.506>	O dolor atque decus magnum rediture parenti / haec te prima dies bello dedit, haec eadem aufert, / cum tamen ingentis Rutulorum linquis acervos.
<Verg. Aen. 10.509>	Nec iam fama mali tanti, sed certior auctor / advolat Aeneae, tenui discrimine leti / esse suos, versis tempus succurrere Teucris.
<Verg. Aen. 10.512>	Proxima quaeque metit gladio latumque per agmen / ardens limitem agit ferro, te, Turne, superbum / caede nova quaerens.
<Verg. Aen. 10.515>	Pallas, Euander, in ipsis / omnia sunt oculis, mensae, quas advena primas / tunc adiit, dextraeque datae.
<Verg. Aen. 10.517>	Sulmone creatos / quattuor hic iuvenes, totidem, quos educat Ufens, / viventis rapit, inferias quos immolet umbris / captivoque rogi perfundat sanguine flammas.
<Verg. Aen. 10.520>	Inde Mago procul infensam contenderat hastam.
<Verg. Aen. 10.521>	Ille astu subit ac tremibunda supervolat hasta, / et genua amplectens effatur talia supplex: /
<Verg. Aen. 10.524>	'Per patrios manis et spes surgentis Iuli / te precor, hanc animam serves natoque patrique.
<Verg. Aen. 10.525>	Est domus alta, iacent penitus defossa talenta / caelati argenti, sunt auri pondera facti / infectique mihi.
<Verg. Aen. 10.528>	Non hic victoria Teucrum / vertitur aut anima una dabit discrimina tanta.'
<Verg. Aen. 10.529>	Dixerat.
<Verg. Aen. 10.530>	Aeneas contra cui talia reddit: /
<Verg. Aen. 10.531>	'Argenti atque auri memoras quae multa talenta, / natis parce tuis.
<Verg. Aen. 10.532>	Belli commercia Turnus / sustulit ista prior iam tum Pallante perempto.
<Verg. Aen. 10.533>	Hoc patris Anchisae manes, hoc sentit Iulus.'
<Verg. Aen. 10.534>	Sic fatus galeam laeva tenet atque reflexa / cervice orantis capulo tenus applicat ensem.
<Verg. Aen. 10.536>	Nec procul Haemonides, Phoebi Triviaeque sacerdos, / infula cui sacra redimibat tempora vitta, / totus conlucens veste atque insignibus armis.
<Verg. Aen. 10.539>	Quem congressus agit campo lapsumque superstans / immolat ingentique umbra tegit; arma Serestus / lecta refert umeris, tibi, rex Gradive, tropaeum.
<Verg. Aen. 10.542>	Instaurant acies Volcani stirpe creatus / Caeculus et veniens Marsorum montibus Umbro: /
<Verg. Aen. 10.545>	Dardanides contra furit.
<Verg. Aen. 10.545>	Anxuris ense sinistram / et totum clipei ferro deiecerat orbem; / dixerat ille aliquid magnum vimque adfore verbo / crediderat caeloque animum fortasse ferebat / canitiemque sibi et longos promiserat annos: /
<Verg. Aen. 10.550>	Tarquitus exultans contra fulgentibus armis, / silvicolae Fauno Dryope quem nympha crearat, / obvius ardenti sese obtulit.
<Verg. Aen. 10.552>	Ille reducta / loricam clipeique ingens onus impedit hasta; / tum caput orantis nequiquam et multa parantis / dicere deturbat terrae truncumque tepentem / provolvens super haec inimico pectore fatur: /
<Verg. Aen. 10.557>	'Istic nunc, metuende, iace.
<Verg. Aen. 10.557>	Non te optima mater / condet humi patrioque onerabit membra sepulchro: /
<Verg. Aen. 10.559>	alitibus linquere feris aut gurgite mersum / unda feret piscesque impasti volnera lambent.'
<Verg. Aen. 10.560>	Protinus Antaeum et Lucam, prima agmina Turni, / persequitur fortemque Numam fulvumque Camertem, / magnanimo Volcente satum, ditissimus agri / qui fuit Ausonidum et tacitis regnavit Amyclis.
<Verg. Aen. 10.564>	Aegaeon qualis, centum cui bracchia dicunt / centenasque manus, quinquaginta oribus ignem / pectoribusque arsisse, Iovis cum fulmina contra / tot paribus streperet clipeis, tot stringeret enses: /
<Verg. Aen. 10.569>	sic toto Aeneas desaevit in aequore victor, / ut semel intepuit mucro.
<Verg. Aen. 10.570>	Quin ecce Niphaei / quadriiugis in equos adversaque pectora tendit.
<Verg. Aen. 10.571>	Atque illi longe gradientem et dira frementem / ut videre, metu versi retroque ruentes / effunduntque ducem rapiuntque ad litora currus.
<Verg. Aen. 10.574>	Interea biiugis infert se Lucagus albis / in medios fraterque Liger; sed frater habenis / flectit equos, strictum rotat acer Lucagus ensem.
<Verg. Aen. 10.577>	Haud tulit Aeneas tanto fervore furentis: /
<Verg. Aen. 10.579>	inruit adversaque ingens apparuit hasta.
<Verg. Aen. 10.579>	Cui Liger: /
<Verg. Aen. 10.581>	'Non Diomedis equos nec currum cernis Achillis / aut Phrygiae campos: nunc belli finis et aevi / his dabitur terris.'
<Verg. Aen. 10.583>	Vesano talia late / dicta volant Ligeri.
<Verg. Aen. 10.584>	Sed non et Troïus heros / dicta parat contra: iaculum nam torquet in hostem.
<Verg. Aen. 10.585>	Lucagus ut pronus pendens in verbera telo / admonuit biiugos, proiecto dum pede laevo / aptet se pugnae, subit oras hasta per imas / fulgentis clipei, tum laevum perforat inguen: /
<Verg. Aen. 10.590>	excussus curru moribundus volvitur arvis.
<Verg. Aen. 10.590>	Quem pius Aeneas dictis adfatur amaris: /
<Verg. Aen. 10.592>	'Lucage, nulla tuos currus fuga segnis equorum / prodidit aut vanae vertere ex hostibus umbrae: /
<Verg. Aen. 10.594>	ipse rotis saliens iuga deseris.'
<Verg. Aen. 10.594>	Haec ita fatus / arripuit biiugos; frater tendebat inertis / infelix palmas, curru delapsus eodem: /
<Verg. Aen. 10.597>	'Per te, per qui te talem genuere parentes, / vir Troiane, sine hanc animam et miserere precantis.'
<Verg. Aen. 10.598>	Pluribus oranti Aeneas:
<Verg. Aen. 10.599>	'Haud talia dudum / dicta dabas.
<Verg. Aen. 10.600>	Morere et fratrem ne desere frater.'
<Verg. Aen. 10.600>	Tum latebras animae pectus mucrone recludit.
<Verg. Aen. 10.601>	Talia per campos edebat funera ductor / Dardanius, torrentis aquae vel turbinis atri / more furens.
<Verg. Aen. 10.604>	Tandem erumpunt et castra relinquunt / Ascanius puer et nequiquam obsessa iuventus.
<Verg. Aen. 10.605>	Iunonem interea compellat Iuppiter ultro: /
<Verg. Aen. 10.607>	'O germana mihi atque eadem gratissima coniunx, / ut rebare, Venus, nec te sententia fallit, / Troianas sustentat opes, non vivida bello / dextra viris animusque ferox patiensque pericli.'
<Verg. Aen. 10.610>	Cui Iuno summissa 'Quid, o pulcherrime coniunx, / sollicitas aegram et tua tristia dicta timentem?
<Verg. Aen. 10.612>	Si mihi, quae quondam fuerat quamque esse decebat, / vis in amore foret, non hoc mihi namque negares, / omnipotens, quin et pugnae subducere Turnum / et Dauno possem incolumem servare parenti.
<Verg. Aen. 10.616>	Nunc pereat Teucrisque pio det sanguine poenas.
<Verg. Aen. 10.617>	Ille tamen nostra deducit origine nomen / Pilumnusque illi quartus pater et tua larga / saepe manu multisque oneravit limina donis.'
<Verg. Aen. 10.620>	Cui rex aetherii breviter sic fatur Olympi: /
<Verg. Aen. 10.622>	'Si mora praesentis leti tempusque caduco / oratur iuveni meque hoc ita ponere sentis, / tolle fuga Turnum atque instantibus eripe fatis / hactenus indulsisse vacat.
<Verg. Aen. 10.625>	Sin altior istis / sub precibus venia ulla latet totumque moveri / mutarive putas bellum, spes pascis inanis.'
<Verg. Aen. 10.627>	Et Iuno adlacrimans:
<Verg. Aen. 10.628>	'Quid si, quae voce gravaris, / mente dares atque haec Turno rata vita maneret?
<Verg. Aen. 10.629>	Nunc manet insontem gravis exitus, aut ego veri / vana feror.
<Verg. Aen. 10.631>	Quod ut O potius formidine falsa / ludar et in melius tua, qui potes, orsa reflectas!'
<Verg. Aen. 10.632>	Haec ubi dicta dedit, caelo se protinus alto / misit, agens hiemem nimbo succincta per auras, / Iliacamque aciem et Laurentia castra petivit.
<Verg. Aen. 10.635>	Tum dea nube cava tenuem sine viribus umbram / in faciem Aeneae, visu mirabile monstrum, / Dardaniis ornat telis clipeumque iubasque / divini adsimulat capitis, dat inania verba, / dat sine mente sonum gressusque effingit euntis, / morte obita qualis fama est volitare figuras / aut quae sopitos deludunt somnia sensus.
<Verg. Aen. 10.642>	At primas laeta ante acies exsultat imago / inritatque virum telis et voce lacessit.
<Verg. Aen. 10.644>	Instat cui Turnus stridentemque eminus hastam / conicit: illa dato vertit vestigia tergo.
<Verg. Aen. 10.646>	Tum vero Aenean aversum ut cedere Turnus / credidit atque animo spem turbidus hausit inanem, / 'Quo fugis, Aenea?
<Verg. Aen. 10.649>	Thalamos ne desere pactos; / hac dabitur dextra tellus quaesita per undas.'
<Verg. Aen. 10.650>	Talia vociferans sequitur strictumque coruscat / mucronem nec ferre videt sua gaudia ventos.
<Verg. Aen. 10.652>	Forte ratis celsi coniuncta crepidine saxi / expositis stabat scalis et ponte parato, / qua rex Clusinis advectus Osinius oris.
<Verg. Aen. 10.655>	Huc sese trepida Aeneae fugientis imago / conicit in latebras; nec Turnus segnior instat / exsuperatque moras et pontis transilit altos.
<Verg. Aen. 10.658>	Vix proram attigerat: rumpit Saturnia funem / avolsamque rapit revoluta per aequora navem.
<Verg. Aen. 10.660>	Illum autem Aeneas absentem in praelia poscit; / obvia multa virum demittit corpora morti: /
<Verg. Aen. 10.663>	tum levis haud ultra latebras iam quaerit imago, / sed sublime volans nubi se immiscuit atrae.
<Verg. Aen. 10.664>	Cum Turnum medio interea fert aequore turbo.
<Verg. Aen. 10.665>	Respicit ignarus rerum ingratusque salutis / et duplicis cum voce manus ad sidera tendit: /
<Verg. Aen. 10.668>	'Omnipotens genitor, tanton me crimine dignum / duxisti et talis voluisti expendere poenas?
<Verg. Aen. 10.669>	Quo feror?
<Verg. Aen. 10.670>	Unde abii?
<Verg. Aen. 10.670>	Quae me fuga quemve reducit?
<Verg. Aen. 10.670>	Laurentisne iterum muros aut castra videbo?
<Verg. Aen. 10.671>	Quid manus illa virum, qui me meaque arma secuti?
<Verg. Aen. 10.672>	Quosne (nefas) omnis infanda in morte reliqui / et nunc palantis video gemitumque cadentum / accipio!
<Verg. Aen. 10.675>	Quid ago?
<Verg. Aen. 10.675>	Aut quae iam satis ima dehiscat / terra mihi?
<Verg. Aen. 10.676>	Vos O potius miserescite venti: /
<Verg. Aen. 10.677>	in rupes, in saxa, volens vos Turnus adoro / ferte ratem saevisque vadis immittite Syrtis, / quo neque me Rutuli nec conscia fama sequatur.'
<Verg. Aen. 10.679>	Haec memorans animo nunc huc, nunc fluctuat illuc, / an sese mucrone ob tantum dedecus amens / induat et crudum per costas exigat ensem, / fluctibus an iaciat mediis et litora nando / curva petat Teucrumque iterum se reddat in arma.
<Verg. Aen. 10.684>	Ter conatus utramque viam, ter maxima Iuno / continuit iuvenemque animi miserata repressit.
<Verg. Aen. 10.686>	Labitur alta secans fluctuque aestuque secundo / et patris antiquam Dauni defertur ad urbem.
<Verg. Aen. 10.688>	At Iovis interea monitis Mezentius ardens / succedit pugnae Teucrosque invadit ovantis.
<Verg. Aen. 10.690>	Concurrunt Tyrrhenae acies atque omnibus uni, / uni odiisque viro telisque frequentibus instant.
<Verg. Aen. 10.692>	Ille velut rupes, vastum quae prodit in aequor, / obvia ventorum furiis expostaque ponto, / vim cunctam atque minas perfert caelique marisque, / ipsa immota manens, prolem Dolichaonis Hebrum / sternit humi, cum quo Latagum Palmumque fugacem, / sed Latagum saxo atque ingenti fragmine montis / occupat os faciemque adversam, poplite Palmum / succiso volvi segnem sinit, armaque Lauso / donat habere umeris et vertice figere cristas.
<Verg. Aen. 10.701>	Nec non Euanthen Phrygium Paridisque Mimanta / aequalem comitemque, una quem nocte Theano / in lucem genitori Amyco dedit et face praegnans / Cisseis regina Parin creat: urbe paterna / occubat, ignarum Laurens habet ora Mimanta.
<Verg. Aen. 10.706>	Ac velut ille canum morsu de montibus altis / actus aper, multos Vesulus quem pinifer annos / defendit multosve palus Laurentia, silva / pastus harundinea, postquam inter retia ventum est, / substitit infremuitque ferox et inhorruit armos, / nec cuiquam irasci propiusque accedere virtus, / sed iaculis tutisque procul clamoribus instant; / haud aliter, iustae quibus est Mezentius irae, / non ulli est animus stricto concurrere ferro; / missilibus longe et vasto clamore lacessunt: /
<Verg. Aen. 10.717>	ille autem impavidus partis cunctatur in omnis, / dentibus infrendens, et tergo decutit hastas.
<Verg. Aen. 10.718>	Venerat antiquis Corythi de finibus Acron, / Graius homo, infectos linquens profugus hymenaeos.
<Verg. Aen. 10.720>	Hunc ubi miscentem longe media agmina vidit, / purpureum pennis et pactae coniugis ostro: /
<Verg. Aen. 10.723>	impastus stabula alta leo ceu saepe peragrans, / suadet enim vesana fames, si forte fugacem / conspexit capream aut surgentem in cornua cervum, / gaudet, hians immane, comasque arrexit et haeret / visceribus super accumbens, lavit inproba taeter / ora cruor, / sic ruit in densos alacer Mezentius hostis.
<Verg. Aen. 10.729>	Sternitur infelix Acron et calcibus atram / tundit humum expirans infractaque tela cruentat.
<Verg. Aen. 10.731>	Atque idem fugientem haud est dignatus Oroden / sternere nec iacta caecum dare cuspide volnus: /
<Verg. Aen. 10.734>	obvius adversoque occurrit seque viro vir / contulit, haud furto melior, sed fortibus armis.
<Verg. Aen. 10.735>	Tum super abiectum posito pede nixus et hasta: /
<Verg. Aen. 10.737>	'Pars belli haud temnenda, viri, iacet altus Orodes.'
<Verg. Aen. 10.737>	Conclamant socii laetum paeana secuti.
<Verg. Aen. 10.738>	Ille autem exspirans:
<Verg. Aen. 10.739>	'Non me, quicumque es, inulto, / victor, nec longum laetabere: te quoque fata / prospectant paria atque eadem mox arva tenebis.'
<Verg. Aen. 10.741>	Ad quae subridens mixta Mezentius ira: /
<Verg. Aen. 10.743>	'Nunc morere.
<Verg. Aen. 10.743>	Ast de me divom pater atque hominum rex / viderit.'
<Verg. Aen. 10.744>	Hoc dicens eduxit corpore telum: /
<Verg. Aen. 10.745>	olli dura quies oculos et ferreus urget / somnus, in aeternam clauduntur lumina noctem.
<Verg. Aen. 10.746>	Caedicus Alcathoum obtruncat, Sacrator Hydaspen / Partheniumque Rapo et praedurum viribus Orsen, / Messapus Croniumque Lycaoniumque Erichaeten, / illum infrenis equi lapsu tellure iacentem, / hunc peditem.
<Verg. Aen. 10.751>	Pedes et Lycius processerat Agis, / quem tamen haud expers Valerus virtutis avitae / deicit; at Thronium Salius Saliumque Nealces / insidiis, iaculo et longe fallente sagitta.
<Verg. Aen. 10.754>	Iam gravis aequabat luctus et mutua Mavors / funera: caedebant pariter pariterque ruebant / victores victique, neque his fuga nota neque illis.
<Verg. Aen. 10.757>	Di Iovis in tectis iram miserantur inanem / amborum et tantos mortalibus esse labores: /
<Verg. Aen. 10.760>	hinc Venus, hinc contra spectat Saturnia Iuno, / pallida Tisiphone media inter milia saevit.
<Verg. Aen. 10.761>	At vero ingentem quatiens Mezentius hastam / turbidus ingreditur campo.
<Verg. Aen. 10.763>	Quam magnus Orion, / cum pedes incedit medii per maxima Nerei / stagna viam scindens, umero supereminet undas / aut summis referens annosam montibus ornum / ingrediturque solo et caput inter nubila condit: /
<Verg. Aen. 10.768>	talis se vastis infert Mezentius armis.
<Verg. Aen. 10.768>	Huic contra Aeneas, speculatus in agmine longo, / obvius ire parat.
<Verg. Aen. 10.770>	Manet imperterritus ille, / hostem magnanimum opperiens, et mole sua stat; / atque oculis spatium emensus, quantum satis hastae: /
<Verg. Aen. 10.773>	'Dextra mihi deus et telum, quod missile libro, / nunc adsint!
<Verg. Aen. 10.774>	Voveo praedonis corpore raptis / indutum spoliis ipsum te, Lause, tropaeum / Aeneae.'
<Verg. Aen. 10.776>	Dixit stridentemque eminus hastam / iecit; at illa volans clipeo est excussa proculque / egregium Antoren latus inter et ilia figit, / Herculis Antoren comitem, qui missus ab Argis / haeserat Euandro atque Itala consederat urbe.
<Verg. Aen. 10.780>	Sternitur infelix alieno volnere caelumque / aspicit et dulcis moriens reminiscitur Argos / tum pius Aeneas hastam iacit: illa per orbem / aere cavum triplici, per linea terga tribusque / transit intextum tauris opus imaque sedit / inguine, sed viris haud pertulit.
<Verg. Aen. 10.786>	Ocius ensem / Aeneas, viso Tyrrheni sanguine laetus, / eripit a femine et trepidanti fervidus instat.
<Verg. Aen. 10.788>	Ingemuit cari graviter genitoris amore, / ut vidit, Lausus, lacrimaeque per ora volutae.
<Verg. Aen. 10.790>	Hic mortis durae casum tuaque optima facta, / siqua fidem tanto est operi latura vetustas, / non equidem nec te, iuvenis memorande, silebo.
<Verg. Aen. 10.793>	Ille pedem referens et inutilis inque ligatus / cedebat clipeoque inimicum hastile trahebat: /
<Verg. Aen. 10.796>	prorupit iuvenis seseque immiscuit armis / iamque adsurgentis dextra plagamque ferentis / Aeneae subiit mucronem ipsumque morando / sustinuit.
<Verg. Aen. 10.799>	Socii magno clamore sequuntur, / dum genitor nati parma protectus abiret, / telaque coniciunt proturbantque eminus hostem / missilibus.
<Verg. Aen. 10.802>	Furit Aeneas tectusque tenet se.
<Verg. Aen. 10.802>	Ac velut effusa siquando grandine nimbi / praecipitant, omnis campis diffugit arator / omnis et agricola et tuta latet arce viator, / aut amnis ripis aut alti fornice saxi, / dum pluit in terris, ut possint sole reducto / exercere diem: sic obrutus undique telis / Aeneas nubem belli, dum detonet omnis, / sustinet et Lausum increpitat Lausoque minatur: /
<Verg. Aen. 10.811>	'Quo moriture ruis maioraque viribus audes?
<Verg. Aen. 10.811>	Fallit te incautum pietas tua.'
<Verg. Aen. 10.812>	Nec minus ille / exsultat demens; saevae iamque altius irae / Dardanio surgunt ductori, extremaque Lauso / Parcae fila legunt: validum namque exigit ensem / per medium Aeneas iuvenem totumque recondit.
<Verg. Aen. 10.816>	Transiit et parmam mucro, levia arma minacis, / et tunicam, molli mater quam neverat auro, / implevitque sinum sanguis; tum vita per auras / concessit maesta ad manis corpusque reliquit.
<Verg. Aen. 10.820>	At vero ut voltum vidit morientis et ora, / ora modis Anchisiades pallentia miris, / ingemuit miserans graviter dextramque tetendit, / et mentem patriae subiit pietatis imago.
<Verg. Aen. 10.824>	'Quid tibi nunc, miserande puer, pro laudibus istis, / quid pius Aeneas tanta dabit indole dignum?
<Verg. Aen. 10.826>	Arma, quibus laetatus, habe tua, teque parentum / manibus et cineri, siqua est ea cura, remitto.
<Verg. Aen. 10.828>	Hoc tamen infelix miseram solabere mortem: /
<Verg. Aen. 10.830>	Aeneae magni dextra cadis.'
<Verg. Aen. 10.830>	Increpat ultro / cunctantis socios et terra sublevat ipsum, / sanguine turpantem comptos de more capillos.
<Verg. Aen. 10.832>	Interea genitor Tiberini ad fluminis undam / volnera siccabat lymphis corpusque levabat / arboris adclinis trunco.
<Verg. Aen. 10.835>	Procul aerea ramis / dependet galea et prato gravia arma quiescunt.
<Verg. Aen. 10.836>	Stant lecti circum iuvenes: ipse aeger anhelans / colla fovet, fusus propexam in pectore barbam; / multa super Lauso rogitat multumque remittit / qui revocent maestique ferant mandata parentis.
<Verg. Aen. 10.840>	At Lausum socii exanimem super arma ferebant / flentes, ingentem atque ingenti volnere victum.
<Verg. Aen. 10.842>	Agnovit longe gemitum praesaga mali mens: /
<Verg. Aen. 10.844>	canitiem multo deformat pulvere et ambas / ad caelum tendit palmas et corpore inhaeret.
<Verg. Aen. 10.845>	'Tantane me tenuit vivendi, nate, voluptas, / ut pro me hostili paterer succedere dextrae, / quem genui?
<Verg. Aen. 10.848>	Tuane haec genitor per volnera servor, / morte tua vivens?
<Verg. Aen. 10.849>	Heu, nunc misero mihi demum / exitium infelix, nunc alte volnus adactum!
<Verg. Aen. 10.850>	Idem ego, nate, tuum maculavi crimine nomen, / pulsus ob invidiam solio sceptrisque paternis.
<Verg. Aen. 10.852>	Debueram patriae poenas odiisque meorum: /
<Verg. Aen. 10.854>	omnis per mortis animam sontem ipse dedissem!
<Verg. Aen. 10.854>	Nunc vivo neque adhuc homines lucemque relinquo.
<Verg. Aen. 10.855>	Sed linquam.'
<Verg. Aen. 10.856>	Simul hoc dicens attollit in aegrum / se femur et, quamvis dolor alto volnere tardet, / haud deiectus equum duci iubet.
<Verg. Aen. 10.858>	Hoc decus illi, / hoc solamen erat; bellis hoc victor abibat / omnibus.
<Verg. Aen. 10.860>	Adloquitur maerentem et talibus infit: /
<Verg. Aen. 10.861>	'Rhaebe, diu, res siqua diu mortalibus ulla est, / viximus.
<Verg. Aen. 10.862>	Aut hodie victor spolia illa cruenti / et caput Aeneae referes Lausique dolorum / ultor eris mecum aut, aperit si nulla viam vis, / occumbes pariter; neque enim, fortissime, credo, / iussa aliena pati et dominos dignabere Teucros.'
<Verg. Aen. 10.866>	Dixit et exceptus tergo consueta locavit / membra manusque ambas iaculis oneravit acutis, / aere caput fulgens cristaque hirsutus equina.
<Verg. Aen. 10.869>	Sic cursum in medios rapidus dedit: aestuat ingens / uno in corde pudor mixtoque insania luctu, / [et furiis agitatus amor et conscia virtus.]
<Verg. Aen. 10.872>	Atque hic Aenean magna ter voce vocavit.
<Verg. Aen. 10.873>	Aeneas agnovit enim laetusque precatur: /
<Verg. Aen. 10.875>	'Sic pater ille deum faciat, sic altus Apollo, / incipias conferre manum.'
<Verg. Aen. 10.876>	Tantum effatus et infesta subit obvius hasta.
<Verg. Aen. 10.877>	Ille autem:
<Verg. Aen. 10.878>	'Quid me erepto, saevissime, nato / terres?
<Verg. Aen. 10.879>	Haec via sola fuit, qua perdere posses.
<Verg. Aen. 10.879>	Nec mortem horremus nec divom parcimus ulli.
<Verg. Aen. 10.880>	Desine: nam venio moriturus et haec tibi porto / dona prius.'
<Verg. Aen. 10.882>	Dixit telumque intorsit in hostem; / inde aliud super atque aliud figitque volatque / ingenti gyro, sed sustinet aureus umbo.
<Verg. Aen. 10.884>	Ter circum adstantem laevos equitavit in orbes / tela manu iaciens, ter secum Troïus heros / immanem aerato circumfert tegmine silvam.
<Verg. Aen. 10.887>	Inde ubi tot traxisse moras, tot spicula taedet / vellere et urgetur pugna congressus iniqua, / multa movens animo iam tandem erumpit et inter / bellatoris equi cava tempora conicit hastam.
<Verg. Aen. 10.891>	Tollit se arrectum quadrupes et calcibus auras / verberat effusumque equitem super ipse secutus / implicat eiectoque incumbit cernuus armo.
<Verg. Aen. 10.894>	Clamore incendunt caelum Troesque Latinique.
<Verg. Aen. 10.895>	Advolat Aeneas vaginaque eripit ensem / et super haec:
<Verg. Aen. 10.897>	'Ubi nunc Mezentius acer et illa / effera vis animi?
<Verg. Aen. 10.898>	'Contra Tyrrhenus, ut auras / suspiciens hausit caelum mentemque recepit: /
<Verg. Aen. 10.900>	'Hostis amare, quid increpitas mortemque minaris?
<Verg. Aen. 10.900>	Nullum in caede nefas, nec sic ad proelia veni, / nec tecum meus haec pepigit mihi foedera Lausus.
<Verg. Aen. 10.902>	Unum hoc per siqua est victis venia hostibus oro: /
<Verg. Aen. 10.904>	corpus humo patiare tegi.
<Verg. Aen. 10.904>	Scio acerba meorum / circumstare odia: hunc, oro, defende furorem / et me consortem nati concede sepulchro.'
<Verg. Aen. 10.906>	Haec loquitur iuguloque haud inscius accipit ensem / undantique animam diffundit in arva cruore.
<Verg. Aen. 11.1>	Oceanum interea surgens Aurora reliquit: /
<Verg. Aen. 11.2>	Aeneas, quamquam et sociis dare tempus humandis / praecipitant curae turbataque funere mens est, / vota deum primo victor solvebat Eoo.
<Verg. Aen. 11.4>	Ingentem quercum decisis undique ramis / constituit tumulo fulgentiaque induit arma, / Mezenti ducis exuvias, tibi, magne, tropaeum, / bellipotens: aptat rorantis sanguine cristas / telaque trunca viri et bis sex thoraca petitum / perfossumque locis clipeumque ex aere sinistrae / subligat atque ensem collo suspendit eburnum.
<Verg. Aen. 11.11>	Tum socios, namque omnis eum stipata tegebat / turba ducum, sic incipiens hortatur ovantis: /
<Verg. Aen. 11.14>	'Maxima res effecta, viri; timor omnis abesto, / quod superest: haec sunt spolia et de rege superbo / primitiae, manibusque meis Mezentius hic est.
<Verg. Aen. 11.16>	Nunc iter ad regem nobis murosque Latinos.
<Verg. Aen. 11.17>	Arma parate animis et spe praesumite bellum, / nequa mora ignaros, ubi primum vellere signa / adnuerint superi pubemque educere castris, / impediat segnisve metu sententia tardet.
<Verg. Aen. 11.21>	Interea socios inhumataque corpora terrae / mandemus, qui solus honos Acheronte sub imo est.
<Verg. Aen. 11.23>	Ite,' ait, 'egregias animas, quae sanguine nobis / hanc patriam peperere suo, decorate supremis / muneribus, maestamque Evandri primus ad urbem / mittatur Pallas, quem non virtutis egentem / abstulit atra dies et funere mersit acerbo.'
<Verg. Aen. 11.28>	Sic ait inlacrimans recipitque ad limina gressum, / corpus ubi exanimi positum Pallantis Acoetes / servabat senior, qui Parrhasio Evandro / armiger ante fuit, sed non felicibus aeque / tum comes auspiciis caro datus ibat alumno.
<Verg. Aen. 11.33>	Circum omnis famulumque manus Troianaque turba / et maestum Iliades crinem de more solutae.
<Verg. Aen. 11.35>	Ut vero Aeneas foribus sese intulit altis, / ingentem gemitum tunsis ad sidera tollunt / pectoribus, maestoque immugit regia luctu.
<Verg. Aen. 11.38>	Ipse caput nivei fultum Pallantis et ora / ut vidit levique patens in pectore vulnus / cuspidis Ausoniae, lacrimis ita fatur obortis.
<Verg. Aen. 11.41>	'Tene,' inquit, 'miserande puer, cum laeta veniret, / invidit Fortuna mihi, ne regna videres / nostra neque ad sedes victor veherere paternas?
<Verg. Aen. 11.44>	Non haec Evandro de te promissa parenti / discedens dederam, cum me complexus euntem / mitteret in magnum imperium metuensque moneret / acris esse viros, cum dura proelia gente.
<Verg. Aen. 11.48>	Et nunc ille quidem spe multum captus inani / fors et vota facit cumulatque altaria donis: /
<Verg. Aen. 11.51>	nos iuvenem exanimum et nil iam caelestibus ullis / debentem vano maesti comitamur honore.
<Verg. Aen. 11.52>	Infelix, nati funus crudele videbis!
<Verg. Aen. 11.53>	Hi nostri reditus expectatique triumphi!
<Verg. Aen. 11.54>	Haec mea magna fides!
<Verg. Aen. 11.55>	At non, Evandre, pudendis / vulneribus pulsum adspicies nec sospite dirum / optabis nato funus pater.
<Verg. Aen. 11.57>	Ei mihi, quantum / praesidium Ausonia et quantum tu perdis, Iule!'
<Verg. Aen. 11.58>	Haec ubi deflevit, tolli miserabile corpus / imperat et toto lectos ex agmine mittit / mille viros, qui supremum comitentur honorem / intersintque patris lacrimis, solacia luctus / exigua ingentis, misero sed debita patri.
<Verg. Aen. 11.63>	Haud segnes alii crates et molle feretrum / arbuteis texunt virgis et vimine querno / exstructosque toros obtentu frondis inumbrant.
<Verg. Aen. 11.66>	Hic iuvenem agresti sublimem stramine ponunt, / qualem virgineo demessum pollice florem / seu mollis violae seu languentis hyacinthi, / cui neque fulgor adhuc necdum sua forma recessit: /
<Verg. Aen. 11.71>	non iam mater alit tellus viresque ministrat.
<Verg. Aen. 11.71>	Tum geminas vestes auroque ostroque rigentis / extulit Aeneas, quas illi laeta laborum / ipsa suis quondam manibus Sidonia Dido / fecerat et tenui telas discreverat auro.
<Verg. Aen. 11.75>	Harum unam iuveni supremum maestus honorem / induit arsurasque comas obnubit amictu, / multaque praeterea Laurentis praemia pugnae / aggerat et longo praedam iubet ordine duci.
<Verg. Aen. 11.79>	Addit equos et tela, quibus spoliaverat hostem.
<Verg. Aen. 11.80>	Vinxerat et post terga manus, quos mitteret umbris / inferias, caeso sparsuros sanguine flammas, / indutosque iubet truncos hostilibus armis / ipsos ferre duces inimicaque nomina figi.
<Verg. Aen. 11.84>	Ducitur infelix aevo confectus Acoetes: /
<Verg. Aen. 11.86>	pectora nunc foedans pugnis, nunc unguibus ora / sternitur et toto proiectus corpore terrae.~
<Verg. Aen. 11.87>	.~
<Verg. Aen. 11.87>	Ducunt et Rutulo perfusos sanguine currus.
<Verg. Aen. 11.88>	Post bellator equus positis insignibus Aethon / it lacrimans guttisque umectat grandibus ora.
<Verg. Aen. 11.90>	Hastam alii galeamque ferunt, nam cetera Turnus / victor habet.
<Verg. Aen. 11.92>	Tum maesta phalanx Teucrique sequuntur / Tyrrhenique omnes et versis Arcades armis.
<Verg. Aen. 11.93>	Postquam omnis longe comitum praecesserat ordo, / substitit Aeneas gemituque haec addidit alto: /
<Verg. Aen. 11.96>	'Nos alias hinc ad lacrimas eadem horrida belli / fata vocant: salve aeternum mihi, maxime Palla, / aeternumque vale.'
<Verg. Aen. 11.98>	Nec plura effatus ad altos / tendebat muros gressumque in castra ferebat.
<Verg. Aen. 11.99>	Iamque oratores aderant ex urbe Latina, / velati ramis oleae veniamque rogantes: /
<Verg. Aen. 11.102>	corpora, per campos ferro quae fusa iacebant, / redderet ac tumulo sineret succedere terrae; / nullum cum victis certamen et aethere cassis; / parceret hospitibus quondam socerisque vocatis.
<Verg. Aen. 11.105>	Quos bonus Aeneas haud aspernanda precantis / prosequitur venia et verbis haec insuper addit: /
<Verg. Aen. 11.108>	'Quaenam vos tanto fortuna indigna, Latini, / implicuit bello, qui nos fugiatis amicos?
<Verg. Aen. 11.109>	Pacem me exanimis et Martis sorte peremptis / oratis?
<Verg. Aen. 11.111>	Equidem et vivis concedere vellem.
<Verg. Aen. 11.111>	Nec veni, nisi fata locum sedemque dedissent, / nec bellum cum gente gero: rex nostra reliquit / hospitia et Turni potius se credidit armis.
<Verg. Aen. 11.114>	Aequius huic Turnum fuerat se opponere morti.
<Verg. Aen. 11.115>	Si bellum finire manu, si pellere Teucros / apparat, his mecum decuit concurrere telis: /
<Verg. Aen. 11.118>	vixet, cui vitam deus aut sua dextra dedisset.
<Verg. Aen. 11.118>	Nunc ite et miseris supponite civibus ignem.'
<Verg. Aen. 11.119>	Dixerat Aeneas.
<Verg. Aen. 11.120>	Illi obstipuere silentes / conversique oculos inter se atque ora tenebant.
<Verg. Aen. 11.121>	Tum senior semperque odiis et crimine Drances / infensus iuveni Turno sic ore vicissim / orsa refert:
<Verg. Aen. 11.124>	'O fama ingens, ingentior armis / vir Troiane, quibus caelo te laudibus aequem?
<Verg. Aen. 11.125>	Iustitiaene prius mirer belline laborum?
<Verg. Aen. 11.126>	Nos vero haec patriam grati referemus ad urbem / et te, siqua viam dederit fortuna, Latino / iungemus regi: quaerat sibi foedera Turnus.
<Verg. Aen. 11.129>	Quin et fatalis murorum attollere moles / saxaque subvectare umeris Troiana iuvabit.'
<Verg. Aen. 11.131>	Dixerat haec, unoque omnes eadem ore fremebant.
<Verg. Aen. 11.132>	Bis senos pepigere dies et pace sequestra / per silvas Teucri mixtique inpune Latini / erravere iugis.
<Verg. Aen. 11.135>	Ferro sonat alta bipenni / fraxinus, evertunt actas ad sidera pinus, / robora nec cuneis et olentem scindere cedrum / nec plaustris cessant vectare gementibus ornos.
<Verg. Aen. 11.138>	Et iam Fama volans, tanti praenuntia luctus, / Evandrum Evandrique domos et moenia replet, / quae modo victorem Latio Pallanta ferebat.
<Verg. Aen. 11.141>	Arcades ad portas ruere et de more vetusto / funereas rapuere faces; lucet via longo / ordine flammarum et late discriminat agros.
<Verg. Aen. 11.144>	Contra turba Phrygum veniens plangentia iungit / agmina.
<Verg. Aen. 11.146>	Quae postquam matres succedere tectis / viderunt, maestam incendunt clamoribus urbem.
<Verg. Aen. 11.147>	At non Evandrum potis est vis ulla tenere, / sed venit in medios.
<Verg. Aen. 11.149>	Feretro Pallanta reposto / procubuit super atque haeret lacrimansque gemensque, / et via vix tandem vocis laxata dolore est.
<Verg. Aen. 11.151>	'Non haec, O Palla, dederas promissa parenti, / cautius ut saevo velles te credere Marti; / haud ignarus eram, quantum nova gloria in armis / et praedulce decus primo certamine posset.
<Verg. Aen. 11.155>	Primitiae iuvenis miserae bellique propinqui / dura rudimenta et nulli exaudita deorum / vota precesque meae!
<Verg. Aen. 11.158>	Tuque, O sanctissima coniunx, / felix morte tua neque in hunc servata dolorem!
<Verg. Aen. 11.159>	Contra ego vivendo vici mea fata, superstes / restarem ut genitor.
<Verg. Aen. 11.161>	Troum socia arma secutum / obruerent Rutuli telis!
<Verg. Aen. 11.162>	Animam ipse dedissem / atque haec pompa domum me, non Pallanta, referret, / nec vos arguerim, Teucri, nec foedera nec quas / iunximus hospitio dextras: sors ista senectae / debita erat nostrae.
<Verg. Aen. 11.166>	Quod si immatura manebat / mors natum, caesis Volscorum milibus ante / ducentem in Latium Teucros cecidisse iuvabit.
<Verg. Aen. 11.168>	Quin ego non alio digner te funere, Palla, / quam pius Aeneas [et quam magni Phryges et quam / Tyrrhenique duces, Tyrrhenum exercitus omnis.]
<Verg. Aen. 11.171>	Magna tropaea ferunt, quos dat tua dextera Leto: /
<Verg. Aen. 11.173>	tu quoque nunc stares immanis truncus in armis, / esset par aetas et idem si robur ab annis, / Turne.
<Verg. Aen. 11.175>	Sed infelix Teucros quid demoror armis?
<Verg. Aen. 11.175>	Vadite et haec memores regi mandata referte: /
<Verg. Aen. 11.177>	quod vitam moror invisam Pallante perempto, / dextera causa tua est, Turnum natoque patrique / quam debere vides.
<Verg. Aen. 11.179>	Meritis vacat hic tibi solus / fortunaeque locus.
<Verg. Aen. 11.180>	Non vitae gaudia quaero, / nec fas, sed nato Manis perferre sub imos.'
<Verg. Aen. 11.181>	Aurora interea miseris mortalibus almam / extulerat lucem, referens opera atque labores: /
<Verg. Aen. 11.184>	iam pater Aeneas, iam curvo in litore Tarchon / constituere pyras.
<Verg. Aen. 11.185>	Huc corpora quisque suorum / more tulere patrum, subiectisque ignibus atris / conditur in tenebras altum caligine caelum.
<Verg. Aen. 11.187>	Ter circum accensos cincti fulgentibus armis / decurrere rogos, ter maestum funeris ignem / lustravere in equis ululatusque ore dedere; / spargitur et tellus lacrimis, sparguntur et arma: /
<Verg. Aen. 11.192>	it caelo clamorque virum clangorque tubarum.
<Verg. Aen. 11.192>	Hic alii spolia occisis derepta Latinis / coniciunt igni, galeas ensesque decoros / frenaque ferventisque rotas; pars munera nota, / ipsorum clipeos et non felicia tela.
<Verg. Aen. 11.196>	Multa boum circa mactantur corpora Morti, / saetigerosque sues raptasque ex omnibus agris / in flammam iugulant pecudes.
<Verg. Aen. 11.199>	Tum litore toto / ardentis spectant socios semustaque servant / busta neque avelli possunt, nox umida donec / invertit caelum stellis ardentibus aptum.
<Verg. Aen. 11.202>	Nec minus et miseri diversa in parte Latini / innumeras struxere pyras, et corpora partim / multa virum terrae infodiunt avectaque partim / finitimos tollunt in agros urbique remittunt, / cetera confusaeque ingentem caedis acervum / nec numero nec honore cremant: tunc undique vasti / certatim crebris conlucent ignibus agri.
<Verg. Aen. 11.209>	Tertia lux gelidam caelo dimoverat umbram: /
<Verg. Aen. 11.211>	maerentes altum cinerem et confusa ruebant / ossa focis tepidoque onerabant aggere terrae.
<Verg. Aen. 11.212>	Iam vero in tectis, praedivitis urbe Latini, / praecipuus fragor et longi pars maxima luctus.
<Verg. Aen. 11.214>	Hic matres miseraeque nurus, hic cara sororum / pectora maerentum puerique parentibus orbi / dirum exsecrantur bellum Turnique hymenaeos: /
<Verg. Aen. 11.218>	ipsum armis ipsumque iubent decernere ferro, / qui regnum Italiae et primos sibi poscat honores.
<Verg. Aen. 11.219>	ingravat haec saevus Drances solumque vocari / testatur, solum posci in certamina Turnum.
<Verg. Aen. 11.221>	Multa simul contra variis sententia dictis / pro Turno, et magnum reginae nomen obumbrat, / multa virum meritis sustentat fama tropaeis.
<Verg. Aen. 11.224>	Hos inter motus, medio in flagrante tumultu, / ecce super maesti magna Diomedis ab urbe / legati responsa ferunt: nihil omnibus actum / tantorum impensis operum, nil dona neque aurum / nec magnas valuisse preces, alia arma Latinis / quaerenda aut pacem Troiano ab rege petendum.
<Verg. Aen. 11.230>	Deficit ingenti luctu rex ipse Latinus.
<Verg. Aen. 11.231>	Fatalem Aenean manifesto numine ferri / admonet ira deum tumulique ante ora recentes.
<Verg. Aen. 11.233>	Ergo concilium magnum primosque suorum / imperio accitos alta intra limina cogit.
<Verg. Aen. 11.235>	olli convenere fluuntque ad regia plenis / tecta viis.
<Verg. Aen. 11.237>	Sedet in mediis et maximus aevo / et primus sceptris haud laeta fronte Latinus.
<Verg. Aen. 11.238>	Atque hic legatos Aetola ex urbe remissos, / quae referant, fari iubet et responsa reposcit / ordine cuncta suo.
<Verg. Aen. 11.241>	Tum facta silentia linguis, / et Venulus dicto parens ita farier infit: /
<Verg. Aen. 11.243>	'Vidimus, o cives, Diomedem Argivaque castra / atque iter emensi casus superavimus omnis / contigimusque manum, qua concidit Ilia tellus.
<Verg. Aen. 11.245>	Ille urbem Argyripam patriae cognomine gentis / victor Gargani condebat Iapygis agris.
<Verg. Aen. 11.247>	Postquam introgressi et coram data copia fandi, / munera praeferimus, nomen patriamque docemus, / qui bellum intulerint, quae causa attraxerit Arpos.
<Verg. Aen. 11.250>	Auditis ille haec placido sic reddidit ore: /
<Verg. Aen. 11.252>	'O fortunatae gentes, Saturnia regna, / antiqui Ausonii, quae vos fortuna quietos / sollicitat suadetque ignota lacessere bella?
<Verg. Aen. 11.254>	Quicumque Iliacos ferro violavimus agros, / mitto ea, quae muris bellando exhausta sub altis, / quos Simois premat ille viros, infanda per orbem / supplicia et scelerum poenas expendimus omnes, / vel Priamo miseranda manus: scit triste Minervae / sidus et Euboicae cautes ultorque Caphareus.
<Verg. Aen. 11.260>	Militia ex illa diversum ad litus abacti / Atrides Protei Menelaus adusque columnas / exsulat, Aetnaeos vidit Cyclopas Ulixes.
<Verg. Aen. 11.263>	Regna Neoptolemi referam versosque penates / Idomenei?
<Verg. Aen. 11.265>	Libycone habitantis litore Locros?
<Verg. Aen. 11.265>	Ipse Mycenaeus magnorum ductor Achivom / coniugis infandae prima inter limina dextra / oppetiit: devictam Asiam subsedit adulter.
<Verg. Aen. 11.268>	Invidisse deos, patriis ut redditus aris / coniugium optatum et pulchram Calydona viderem?
<Verg. Aen. 11.270>	Nunc etiam horribili visu portenta sequuntur, / et socii amissi petierunt aethera pennis / fluminibusque vagantur aves, heu dira meorum / supplicia, et scopulos lacrimosis vocibus implent.
<Verg. Aen. 11.274>	Haec adeo ex illo mihi iam speranda fuerunt / tempore, cum ferro caelestia corpora demens / adpetii et Veneris violavi volnere dextram.
<Verg. Aen. 11.277>	Ne vero, ne me ad talis impellite pugnas: /
<Verg. Aen. 11.279>	nec mihi cum Teucris ullum post eruta bellum / Pergama, nec veterum memini laetorve malorum.
<Verg. Aen. 11.280>	Munera, quae patriis ad me portatis ab oris, / vertite ad Aenean.
<Verg. Aen. 11.282>	Stetimus tela aspera contra / contulimusque manus: experto credite, quantus / in clipeum adsurgat, quo turbine torqueat hastam.
<Verg. Aen. 11.284>	Si duo praeterea talis Idaea tulisset / terra viros, ultro Inachias venisset ad urbes / Dardanus, et versis lugeret Graecia fatis.
<Verg. Aen. 11.287>	Quidquid apud durae cessatum est moenia Troiae, / Hectoris Aeneaeque manu victoria Graium / haesit et in decimum vestigia rettulit annum.
<Verg. Aen. 11.290>	Ambo animis, ambo insignes praestantibus armis / hic pietate prior.
<Verg. Aen. 11.292>	Coeant in foedera dextrae, / qua datur; ast armis concurrant arma cavete.'
<Verg. Aen. 11.293>	Et responsa simul quae sint, rex optime, regis / audisti et quae sit magno sententia bello.'
<Verg. Aen. 11.295>	Vix ea legati, variusque per ora cucurrit / Ausonidum turbata fremor: ceu saxa morantur / cum rapidos amnis, fit clauso gurgite murmur / vicinaeque fremunt ripae crepitantibus undis.
<Verg. Aen. 11.299>	Ut primum placati animi et trepida ora quierunt, / praefatus divos solio rex infit ab alto: /
<Verg. Aen. 11.302>	'Ante equidem summa de re statuisse, Latini, / et vellem et fuerat melius, non tempore tali / cogere concilium.
<Verg. Aen. 11.304>	cum muros adsidet hostis.
<Verg. Aen. 11.304>	Bellum importunum, cives, cum gente deorum / invictisque viris gerimus, quos nulla fatigant / proelia: nec victi possunt absistere ferro.
<Verg. Aen. 11.307>	Spem siquam adscitis Aetolum habuistis in armis, / ponite.
<Verg. Aen. 11.309>	Spes sibi quisque, sed haec quam angusta videtis; / cetera qua rerum iaceant perculsa ruina, / ante oculos interque manus sunt omnia vestras.
<Verg. Aen. 11.311>	Nec quemquam incuso: potuit quae plurima virtus / esse, fuit; toto certatum est corpore regni.
<Verg. Aen. 11.313>	Nunc adeo quae sit dubiae sententia menti / expediam et paucis, animos adhibete, docebo.
<Verg. Aen. 11.315>	Est antiquus ager Tusco mihi proximus amni, / longus in occasum, finis super usque Sicanos; / Aurunci Rutulique serunt et vomere duros / exercent colles atque horum asperrima pascunt.
<Verg. Aen. 11.319>	Haec omnis regio et celsi plaga pinea montis / cedat amicitiae Teucrorum, et foederis aequas / dicamus leges sociosque in regna vocemus.
<Verg. Aen. 11.322>	Considant, si tantus amor, et moenia condant.
<Verg. Aen. 11.323>	Sin alios finis aliamque capessere gentem / est animus possuntque solo decedere nostro: /
<Verg. Aen. 11.326>	bis denas Italo texamus robore navis / seu pluris complere valent, iacet omnis ad undam / materies, ipsi numerumque modumque carinis / praecipiant, nos aera manus navalia demus.
<Verg. Aen. 11.329>	Praeterea qui dicta ferant et foedera firment / centum oratores prima de gente Latinos / ire placet pacisque manu praetendere ramos, / munera portantis aurique eborisque talenta / et sellam regni trabeamque insignia nostri.
<Verg. Aen. 11.334>	Consulite in medium et rebus succurrite fessis.'
<Verg. Aen. 11.335>	Tum Drances idem infensus, quem gloria Turni / obliqua invidia stimulisque agitabat amaris, / largus opum et lingua melior, sed frigida bello / dextera, consiliis habitus non futilis auctor, / seditione potens (genus huic materna superbum / nobilitas dabat, incertum de patre ferebat), / surgit et his onerat dictis atque aggerat iras: /
<Verg. Aen. 11.343>	'Rem nulli obscuram nostrae nec vocis egentem / consulis, O bone rex: cuncti se scire fatentur, / quid fortuna ferat populi, sed dicere mussant.
<Verg. Aen. 11.345>	Det libertatem fandi flatusque remittat / cuius ob auspicium infaustum moresque sinistros / (dicam equidem, licet arma mihi mortemque minetur) / lumina tot cecidisse ducum totamque videmus / consedisse urbem luctu, dum Troia temptat / castra fugae fidens et caelum territat armis.
<Verg. Aen. 11.351>	Unum etiam donis istis, quae plurima mitti / Dardanidis dicique iubes, unum, optime regum, / adicias nec te ullius violentia vincat, / quin natam egregio genero dignisque hymenaeis / des, pater, et pacem hanc aeterno foedere iungas.
<Verg. Aen. 11.356>	Quod si tantus habet mentes et pectora terror, / ipsum obtestemur veniamque oremus ab ipso: /
<Verg. Aen. 11.359>	cedat, ius proprium regi patriaeque remittat.
<Verg. Aen. 11.359>	Quid miseros totiens in aperta pericula cives / proicis, O Latio caput horum et causa malorum?
<Verg. Aen. 11.361>	Nulla salus bello: pacem te poscimus omnes, / Turne, simul pacis solum inviolabile pignus.
<Verg. Aen. 11.363>	Primus ego, invisum quem tu tibi fingis, et esse / nil moror, en supplex venio.
<Verg. Aen. 11.365>	Miserere tuorum, / pone animos et pulsus abi.
<Verg. Aen. 11.366>	Sat funera fusi / vidimus ingentis et desolavimus agros.
<Verg. Aen. 11.367>	Aut si fama movet, si tantum pectore robur / concipis et si adeo dotalis regia cordi est, / aude atque adversum fidens fer pectus in hostem.
<Verg. Aen. 11.370>	Scilicet ut Turno contingat regia coniunx, / nos animae viles, inhumata infletaque turba, / sternamur campis.
<Verg. Aen. 11.373>	Etiam tu, siqua tibi vis, / si patrii quid Martis habes, illum aspice contra, / qui vocat.'
<Verg. Aen. 11.375>	Talibus exarsit dictis violentia Turni; / dat gemitum rumpitque has imo pectore voces / 'Larga quidem, Drance, semper tibi copia fandi / tum, cum bella manus poscunt, patribusque vocatis / primus ades.
<Verg. Aen. 11.380>	Sed non replenda est curia verbis, / quae tuto tibi magna volant, dum distinet hostem / agger murorum nec inundant sanguine fossae.
<Verg. Aen. 11.382>	Proinde tona eloquio, solitum tibi, meque timoris / argue tu, Drance, quando tot stragis acervos / Teucrorum tua dextra dedit passimque tropaeis / insignis agros.
<Verg. Aen. 11.386>	Possit quid vivida virtus, / experiare licet; nec longe scilicet hostes / quaerendi nobis: circumstant undique muros.
<Verg. Aen. 11.388>	Imus in adversos: quid cessas?
<Verg. Aen. 11.389>	An tibi Mavors / ventosa in lingua pedibusque fugacibus istis / semper erit?
<Verg. Aen. 11.391>	Pulsus ego?
<Verg. Aen. 11.392>	Aut quisquam merito, foedissime, pulsum / arguet, Iliaco tumidum qui crescere Thybrim / sanguine et Evandri totam cum stirpe videbit / procubuisse domum atque exutos Arcadas armis?
<Verg. Aen. 11.395>	Haud ita me experti Bitias et Pandarus ingens / et quos mille die victor sub Tartara misi, / inclusus muris hostilique aggere saeptus.
<Verg. Aen. 11.398>	'Nulla salus bello.'
<Verg. Aen. 11.399>	Capiti cane talia, demens, / Dardanio rebusque tuis.
<Verg. Aen. 11.400>	Proinde omnia magno / ne cessa turbare metu atque extollere vires / gentis bis victae, contra premere arma Latini.
<Verg. Aen. 11.402>	Nunc et Myrmidonum proceres Phrygia arma tremescunt, / nunc et Tydides et Larissaeus Achilles, / amnis et Hadriacas retro fugit Aufidus undas.
<Verg. Aen. 11.405>	Vel cum se pavidum contra mea iurgia fingit / artificis scelus et formidine crimen acerbat.
<Verg. Aen. 11.407>	Numquam animam talem dextra hac, absiste moveri, / amittes: habitet tecum et sit pectore in isto.
<Verg. Aen. 11.409>	Nunc ad te et tua magna, pater, consulta revertor.
<Verg. Aen. 11.410>	Si nullam nostris ultra spem ponis in armis, / si tam deserti sumus et semel agmine verso / funditus occidimus neque habet Fortuna regressum?
<Verg. Aen. 11.413>	oremus pacem et dextras tendamus inertis.
<Verg. Aen. 11.414>	Quamquam O, si solitae quicquam virtutis adesset!
<Verg. Aen. 11.415>	Ille mihi ante alios fortunatusque laborum / egregiusque animi, qui, nequid tale videret, / procubuit moriens et humum semel ore momordit.
<Verg. Aen. 11.418>	Sin et opes nobis et adhuc intacta iuventus / auxilioque urbes Italae populique supersunt, / sin et Troianis cum multo gloria venit / sanguine, sunt illis sua funera parque per omnis / tempestas: cur indecores in limine primo / deficimus?
<Verg. Aen. 11.424>	Cur ante tubam tremor occupat artus?
<Verg. Aen. 11.424>	Multa dies variisque labor mutabilis aevi / rettulit in melius, multos alterna revisens / lusit et in solido rursus Fortuna locavit.
<Verg. Aen. 11.427>	Non erit auxilio nobis Aetolus et Arpi: /
<Verg. Aen. 11.429>	at Messapus erit felixque Tolumnius et quos / tot populi misere duces, nec parva sequetur / gloria delectos Latio et Laurentibus agris.
<Verg. Aen. 11.431>	Est et Volscorum egregia de gente Camilla, / agmen agens equitum et florentis aere catervas.
<Verg. Aen. 11.433>	Quod si me solum Teucri in certamina poscunt / idque placet tantumque bonis communibus obsto, / non adeo has exosa manus Victoria fugit, / ut tanta quicquam pro spe temptare recusem.
<Verg. Aen. 11.437>	Ibo animis contra, vel magnum praestet Achillem / factaque Vulcani manibus paria induat arma / ille licet.
<Verg. Aen. 11.440>	Vobis animam hanc soceroque Latino / Turnus ego, haud ulli veterum virtute secundus, / devovi.
<Verg. Aen. 11.442>	'Solum Aeneas vocat': et vocet oro, / nec Drances potius, sive est haec ira deorum, / morte luat, sive est virtus et gloria, tollat.'
<Verg. Aen. 11.444>	Illi haec inter se dubiis de rebus agebant / certantes; castra Aeneas aciemque movebat: /
<Verg. Aen. 11.447>	nuntius ingenti per regia tecta tumultu / ecce ruit magnisque urbem terroribus implet, / instructos acie Tiberino a flumine Teucros / Tyrrhenamque manum totis descendere campis.
<Verg. Aen. 11.450>	Extemplo turbati animi concussaque vulgi / pectora et adrectae stimulis haud mollibus irae.
<Verg. Aen. 11.452>	Arma manu trepidi poscunt, fremit arma iuventus, / flent maesti mussantque patres.
<Verg. Aen. 11.454>	Hic undique clamor / dissensu vario magnus se tollit in auras / haud secus atque alto in luco cum forte catervae / consedere avium piscosove amne Padusae / dant sonitum rauci per stagna loquacia cycni.
<Verg. Aen. 11.458>	'Immo,' ait, 'O cives' adrepto tempore, 'Turnus,' / 'cogite concilium et pacem laudate sedentes: /
<Verg. Aen. 11.461>	illi armis in regna ruunt.'
<Verg. Aen. 11.461>	Nec plura locutus / corripuit sese et tectis citus extulit altis.
<Verg. Aen. 11.462>	'Tu, Voluse, armari Volscorum edice maniplos, / duc,' ait, 'et Rutulos.
<Verg. Aen. 11.464>	Equitem Messapus in armis / et cum fratre Coras latis diffundite campis.
<Verg. Aen. 11.465>	Pars aditus urbis firmet turrisque capessat, / cetera, qua iusso, mecum manus inferat arma.'
<Verg. Aen. 11.467>	Ilicet in muros tota discurritur urbe.
<Verg. Aen. 11.468>	Consilium ipse pater et magna incepta Latinus / deserit ac tristi turbatus tempore differt / multaque se incusat, qui non adceperit ultro / Dardanium Aenean generumque adsciverit urbi.
<Verg. Aen. 11.472>	Praefodiunt alii portas aut saxa sudesque / subvectant.
<Verg. Aen. 11.474>	Bello dat signum rauca cruentum / bucina.
<Verg. Aen. 11.475>	Tum muros varia cinxere corona / matronae puerique: vocat labor ultimus omnis.
<Verg. Aen. 11.476>	Nec non ad templum summasque ad Palladis arces / subvehitur magna matrum regina caterva / dona ferens, iuxtaque comes Lavinia virgo, / causa mali tanti, oculos deiecta decoros.
<Verg. Aen. 11.480>	Succedunt matres et templum ture vaporant / et maestas alto fundunt de limine voces: /
<Verg. Aen. 11.483>	'Armipotens, praeses belli, Tritonia virgo, / frange manu telum Phrygii praedonis et ipsum / pronum sterne solo portisque effunde sub altis.'
<Verg. Aen. 11.485>	Cingitur ipse furens certatim in proelia Turnus.
<Verg. Aen. 11.486>	Iamque adeo rutilum thoraca indutus aenis / horrebat squamis surasque incluserat auro, / tempora nudus adhuc, laterique adcinxerat ensem / fulgebatque alta decurrens aureus arce, / exsultatque animis et spe iam praecipit hostem: /
<Verg. Aen. 11.492>	qualis ubi abruptis fugit praesaepia vinclis / tandem liber equus campoque potitus aperto / aut ille in pastus armentaque tendit equarum / aut adsuetus aquae perfundi flumine noto / emicat adrectisque fremit cervicibus alte / luxurians, luduntque iubae per colla, per armos.
<Verg. Aen. 11.497>	Obvia cui Volscorum acie comitante Camilla / occurrit portisque ab equo regina sub ipsis / desiluit, quam tota cohors imitata relictis / ad terram defluxit equis; tum talia fatur: /
<Verg. Aen. 11.502>	'Turne, sui merito siqua est fiducia forti, / audeo et Aeneadum promitto occurrere turmae / solaque Tyrrhenos equites ire obvia contra.
<Verg. Aen. 11.504>	Me sine prima manu temptare pericula belli / tu pedes ad muros subsiste et moenia serva.'
<Verg. Aen. 11.506>	Turnus ad haec, oculos horrenda in virgine fixus: /
<Verg. Aen. 11.508>	'O decus Italiae virgo, quas dicere grates / quasve referre parem?
<Verg. Aen. 11.509>	Sed nunc, est omnia quando / iste animus supra, mecum partire laborem.
<Verg. Aen. 11.510>	Aeneas, ut fama fidem missique reportant / exploratores, equitum levia improbus arma / praemisit, quaterent campos; ipse ardua montis / per deserta iugo superans adventat ad urbem.
<Verg. Aen. 11.514>	Furta paro belli convexo in tramite silvae?
<Verg. Aen. 11.515>	ut bivias armato obsidam milite fauces.
<Verg. Aen. 11.516>	Tu Tyrrhenum equitem conlatis excipe signis; / tecum acer Messapus erit turmaeque Latinae / Tiburtique manus, ducis et tu concipe curam.'
<Verg. Aen. 11.519>	Sic ait, et paribus Messapum in proelia dictis / hortatur sociosque duces et pergit in hostem.
<Verg. Aen. 11.521>	Est curvo anfractu valles, adcommoda fraudi / armorumque dolis, quam densis frondibus atrum / urget utrimque latus, tenuis quo semita ducit / angustaeque ferunt fauces aditusque maligni.
<Verg. Aen. 11.525>	Hanc super in speculis summoque in vertice montis / planities ignota iacet tutique receptus, / seu dextra laevaque velis occurrere pugnae, / sive instare iugis et grandia volvere saxa.
<Verg. Aen. 11.529>	Huc iuvenis nota fertur regione viarum / arripuitque locum et silvis insedit iniquis.
<Verg. Aen. 11.531>	Velocem interea superis in sedibus Opim, / unam ex virginibus sociis sacraque caterva, / compellabat et has tristis Latonia voces / ore dabat:
<Verg. Aen. 11.535>	'Graditur bellum ad crudele Camilla, / O virgo, et nostris nequiquam cingitur armis, / cara mihi ante alias.'
<Verg. Aen. 11.537>	Neque enim novus iste Dianae / venit amor subitaque animum dulcedine movit.
<Verg. Aen. 11.538>	Pulsus ob invidiam regno viresque superbas / Priverno antiqua Metabus cum excederet urbe, / infantem fugiens media inter proelia belli / sustulit exsilio comitem matrisque vocavit / nomine Casmillae mutata parte Camillam.
<Verg. Aen. 11.543>	Ipse sinu prae se portans iuga longa petebat / solorum nemorum: tela undique saeva premebant / et circumfuso volitabant milite Volsci.
<Verg. Aen. 11.546>	Ecce fugae medio summis Amasenus abundans / spumabat ripis: tantus se nubibus imber / ruperat.
<Verg. Aen. 11.549>	Ille, innare parans, infantis amore / tardatur caroque oneri timet.
<Verg. Aen. 11.550>	Omnia secum / versanti subito vix haec sententia sedit.
<Verg. Aen. 11.551>	Telum immane manu valida quod forte gerebat / bellator, solidum nodis et robore cocto, / huic natam, libro et silvestri subere clausam, / implicat atque habilem mediae circumligat hastae; / quam dextra ingenti librans ita ad aethera fatur: /
<Verg. Aen. 11.557>	'Alma, tibi hanc, nemorum cultrix, Latonia virgo, / ipse pater famulam voveo; tua prima per auras / tela tenens supplex hostem fugit.
<Verg. Aen. 11.559>	Accipe, testor, / diva tuam, quae nunc dubiis committitur auris.
<Verg. Aen. 11.560>	Dixit et adducto contortum hastile lacerto / immittit: sonuere undae, rapidum super amnem / infelix fugit in iaculo stridente Camilla.
<Verg. Aen. 11.563>	At Metabus, magna propius iam urgente caterva, / dat sese fluvio atque hastam cum virgine victor / gramineo donum Triviae de caespite vellit.
<Verg. Aen. 11.566>	Non illum tectis ullae, non moenibus urbes / accepere neque ipse manus feritate dedisset: /
<Verg. Aen. 11.569>	pastorum et solis exegit montibus aevom.
<Verg. Aen. 11.569>	Hic natam in dumis interque horrentia lustra / armentalis equae mammis et lacte ferino / nutribat, teneris immulgens ubera labris.
<Verg. Aen. 11.572>	Utque pedum primis infans vestigia plantis / institerat, iaculo palmas armavit acuto / spiculaque ex umero parvae suspendit et arcum.
<Verg. Aen. 11.575>	Pro crinali auro, pro longae tegmine pallae / tigridis exuviae per dorsum a vertice pendent.
<Verg. Aen. 11.577>	Tela manu iam tum tenera puerilia torsit / et fundam tereti circum caput egit habena / Strymoniamque gruem aut album deiecit olorem.
<Verg. Aen. 11.580>	Multae illam frustra Tyrrhena per oppida matres / optavere nurum: sola contenta Diana / aeternum telorum et virginitatis amorem / intemerata colit.
<Verg. Aen. 11.584>	'Vellem haud correpta fuisset / militia tali, conata lacessere Teucros: /
<Verg. Aen. 11.586>	cara mihi comitumque foret nunc una mearum.
<Verg. Aen. 11.586>	Verum age, quandoquidem fatis urgetur acerbis, / abere, nympha, polo finisque invise Latinos, / tristis ubi infausto committitur omine pugna.
<Verg. Aen. 11.589>	Haec cape et ultricem pharetra deprome sagittam: /
<Verg. Aen. 11.591>	hac quicumque sacrum violarit volnere corpus, / Tros Italusque, mihi pariter det sanguine poenas.
<Verg. Aen. 11.592>	Post ego nube cava miserandae corpus et arma / inspoliata feram tumulo patriaeque reponam.'
<Verg. Aen. 11.594>	Dixit; at illa levis caeli delapsa per auras / insonuit, nigro circumdata turbine corpus.
<Verg. Aen. 11.596>	At manus interea muris Troiana propinquat / Etruscique duces equitumque exercitus omnis, / compositi numero in turmas.
<Verg. Aen. 11.599>	Fremit aequore toto / insultans sonipes et pressis pugnat habenis / huc conversus et huc; tum late ferreus hastis / horret ager campique armis sublimibus ardent.
<Verg. Aen. 11.602>	Nec non Messapus contra celeresque Latini / et cum fratre Coras et virginis ala Camillae / adversi campo apparent hastasque reductis / protendunt longe dextris et spicula vibrant, / adventusque virum fremitusque ardescit equorum.
<Verg. Aen. 11.607>	Iamque intra iactum teli progressus uterque / substiterat: subito erumpunt clamore furentisque / exhortantur equos; fundunt simul undique tela / crebra nivis ritu caelumque obtexitur umbra.
<Verg. Aen. 11.611>	Continuo adversis Tyrrhenus et acer Aconteus / conixi incurrunt hastis primique ruina / dant sonitum ingenti perfractaque quadrupedantum / pectora pectoribus rumpunt: excussus Aconteus / fulminis in morem aut tormento ponderis acti / praecipitat longe et vitam dispergit in auras.
<Verg. Aen. 11.617>	Extemplo turbatae acies, versique Latini / reiciunt parmas et equos ad moenia vertunt.
<Verg. Aen. 11.619>	Troes agunt, princeps turmas inducit Asilas.
<Verg. Aen. 11.620>	Iamque propinquabant portis, rursusque Latini / clamorem tollunt et mollia colla reflectunt: /
<Verg. Aen. 11.623>	hi fugiunt penitusque datis referuntur habenis.
<Verg. Aen. 11.623>	Qualis ubi alterno procurrens gurgite pontus / nunc ruit ad terram scopulusque superiacit unda / spumeus extremamque sinu perfundit arenam, / nunc rapidus retro atque aestu revoluta resorbens / saxa fugit litusque vado labente relinquit: /
<Verg. Aen. 11.629>	bis Tusci Rutulos egere ad moenia versos, / bis reiecti armis respectant terga tegentes.
<Verg. Aen. 11.630>	Tertia sed postquam congressi in proelia totas / implicuere inter se acies legitque virum vir: /
<Verg. Aen. 11.633>	tum vero et gemitus morientum et sanguine in alto / armaque corporaque et permixti caede virorum / semianimes volvuntur equi, pugna aspera surgit.
<Verg. Aen. 11.635>	Orsilochus Remuli, quando ipsum horrebat adire, / hastam intorsit equo ferrumque sub aure reliquit.
<Verg. Aen. 11.637>	Quo sonipes ictu furit arduus altaque iactat / vulneris impatiens arrecto pectore crura: /
<Verg. Aen. 11.640>	volvitur ille excussus humi.
<Verg. Aen. 11.640>	Catillus Iollan / ingentemque animis, ingentem corpore et armis / deicit Herminium, nudo cui vertice fulva / caesaries nudique umeri, nec vulnera terrent: /
<Verg. Aen. 11.644>	tantus in arma patet.
<Verg. Aen. 11.644>	Latos huic hasta per armos / acta tremit duplicatque virum transfixa dolore.
<Verg. Aen. 11.645>	Funditur ater ubique cruor; dant funera ferro / certantes pulchramque petunt per vulnera mortem.
<Verg. Aen. 11.647>	At medias inter caedes exsultat Amazon, / unum exserta latus pugnae, pharetrata Camilla, / et nunc lenta manu spargens hastilia denset, / nunc validam dextra rapit indefessa bipennem; / aureus ex umero sonat arcus et arma Dianae.
<Verg. Aen. 11.652>	Illa etiam in tergum, siquando pulsa recessit, / spicula converso fugientia dirigit arcu.
<Verg. Aen. 11.654>	At circum lectae comites, Larinaque virgo / Tullaque et aeratam quatiens Tarpeia securem, / Italides, quas ipsa decus sibi dia Camilla / delegit pacisque bonas bellique ministras: /
<Verg. Aen. 11.659>	quales Threiciae cum flumina Thermodontis / pulsant et pictis bellantur Amazones armis / seu circum Hippolyten, seu cum se Martia curru / Penthesilea refert, magnoque ululante tumultu / feminea exsultant lunatis agmina peltis.
<Verg. Aen. 11.663>	Quem telo primum, quem postremum, aspera virgo, / deicis?
<Verg. Aen. 11.665>	Aut quot humi morientia corpora fundis?
<Verg. Aen. 11.665>	Eunaeum Clitio primum patre, cuius apertum / adversi longa transverberat abiete pectus: /
<Verg. Aen. 11.668>	sanguinis ille vomens rivos cadit atque cruentam / mandit humum moriensque suo se in volnere versat.
<Verg. Aen. 11.669>	Tum Lirim Pagasumque super; quorum alter habenas / suffosso revolutus equo dum colligit, alter / dum subit ac dextram labenti tendit inermem, / praecipites pariterque ruunt.
<Verg. Aen. 11.673>	His addit Amastrum / Hippotaden, sequiturque incumbens eminus hasta / Tereaque Harpalycumque et Demophoonta Chrominque; / quotque emissa manu contorsit spicula virgo, / tot Phrygii cecidere viri.
<Verg. Aen. 11.677>	Procul Ornytus armis / ignotis et equo venator Iapyge fertur, / cui pellis latos umeros erepta iuvenco / pugnatori operit, caput ingens oris hiatus / et malae texere lupi cum dentibus albis, / agrestisque manus armat sparus; ipse catervis / vertitur in mediis et toto vertice supra est.
<Verg. Aen. 11.683>	Hunc illa exceptum, neque enim labor agmine verso, / traicit et super haec inimico pectore fatur: /
<Verg. Aen. 11.686>	'Silvis te, Tyrrhene, feras agitare putasti?
<Verg. Aen. 11.686>	Advenit qui vestra dies muliebribus armis / verba redarguerit.
<Verg. Aen. 11.688>	Nomen tamen haud leve patrum / manibus hoc referes, telo cecidisse Camillae.'
<Verg. Aen. 11.689>	Protinus Orsilochum et Buten, duo maxima Teucrum / corpora, sed Buten aversum cuspide fixit / loricam galeamque inter, qua colla sedentis / lucent et laevo dependet parma lacerto, / Orsilochum fugiens magnumque agitata per orbem / eludit gyro interior sequiturque sequentem, / tum validam perque arma viro perque ossa securim / altior exsurgens oranti et multa precanti / congeminat: vulnus calido rigat ora cerebro.
<Verg. Aen. 11.698>	Incidit huic subitoque aspectu territus haesit / Appenninicolae bellator filius Auni, / haud Ligurum extremus, dum fallere fata sinebant.
<Verg. Aen. 11.701>	Isque ubi se nullo iam cursu evadere pugnae / posse neque instantem reginam avertere cernit, / consilio versare dolos ingressus et astu / incipit haec:
<Verg. Aen. 11.705>	'Quid tam egregium, si femina forti / fidis equo?
<Verg. Aen. 11.706>	Dimitte fugam et te comminus aequo / mecum crede solo pugnaeque adcinge pedestri: /
<Verg. Aen. 11.708>	iam nosces, ventosa ferat cui gloria fraudem.'
<Verg. Aen. 11.708>	Dixit, at illa furens acrique adcensa dolore / tradit equum comiti paribusque resistit in armis, / ense pedes nudo puraque interrita parma.
<Verg. Aen. 11.711>	At iuvenis, vicisse dolo ratus, avolat ipse, / haud mora, conversisque fugax aufertur habenis / quadrupedemque citum ferrata calce fatigat.
<Verg. Aen. 11.714>	'Vane Ligus frustraque animis elate superbis, / nequiquam patrias temptasti lubricus artis, / nec fraus te incolumem fallaci perferet Auno,' / haec fatur virgo et pernicibus ignea plantis / transit equum cursu frenisque adversa prehensis / congreditur poenasque inimico ex sanguine sumit: /
<Verg. Aen. 11.721>	quam facile accipiter saxo sacer ales ab alto / consequitur pennis sublimem in nube columbam / comprensamque tenet pedibusque eviscerat uncis; / tum cruor et vulsae labuntur ab aethere plumae.
<Verg. Aen. 11.724>	At non haec nullis hominum sator atque deorum / observans oculis summo sedet altus Olympo: /
<Verg. Aen. 11.727>	Tyrrhenum genitor Tarchonem in proelia saeva / suscitat et stimulis haud mollibus incitat iras.
<Verg. Aen. 11.728>	Ergo inter caedes cedentiaque agmina Tarchon / fertur equo variisque instigat vocibus alas, / nomine quemque vocans, reficitque in proelia pulsos.
<Verg. Aen. 11.731>	'Quis metus, O numquam dolituri, O semper inertes / Tyrrheni, quae tanta animis ignavia venit?
<Verg. Aen. 11.733>	Femina palantis agit atque haec agmina vertit!
<Verg. Aen. 11.734>	Quo ferrum quidve haec gerimus tela inrita dextris?
<Verg. Aen. 11.735>	At non in Venerem segnes nocturnaque bella / aut ubi curva choros indixit tibia Bacchi, / exspectate dapes et plenae pocula mensae, / hic amor, hoc studium, dum sacra secundus haruspex / nuntiet ac lucos vocet hostia pinguis in altos!'
<Verg. Aen. 11.740>	Haec effatus equum in medios, moriturus et ipse, / concitat et Venulo adversum se turbidus infert / dereptumque ab equo dextra complectitur hostem / et gremium ante suum multa vi concitus aufert.
<Verg. Aen. 11.744>	Tollitur in caelum clamor, cunctique Latini / convertere oculos.
<Verg. Aen. 11.746>	Volat igneus aequore Tarchon / arma virumque ferens; tum summa ipsius ab hasta / defringit ferrum et partis rimatur apertas, / qua vulnus letale ferat; contra ille repugnans / sustinet a iugulo dextram et vim viribus exit.
<Verg. Aen. 11.750>	Utque volans alte raptum cum fulva draconem / fert aquila implicuitque pedes atque unguibus haesit, / saucius at serpens sinuosa volumina versat / adrectisque horret squamis et sibilat ore, / arduus insurgens; illa haud minus urget obunco / luctantem rostro, simul aethera verberat alis: /
<Verg. Aen. 11.757>	haud aliter praedam Tiburtum ex agmine Tarchon / portat ovans.
<Verg. Aen. 11.758>	Ducis exemplum eventumque secuti / Maeonidae incurrunt.
<Verg. Aen. 11.759>	Tum fatis debitus Arruns / velocem iaculo et multa prior arte Camillam / circuit et quae sit fortuna facillima, temptat.
<Verg. Aen. 11.761>	Qua se cumque furens medio tulit agmine virgo, / hac Arruns subit et tacitus vestigia lustrat; / qua victrix redit illa pedemque ex hoste reportat, / hac iuvenis furtim celeris detorquet habenas.
<Verg. Aen. 11.765>	Hos aditus iamque hos aditus omnemque pererrat / undique circuitum et certam quatit improbus hastam.
<Verg. Aen. 11.767>	Forte sacer Cybelo Chloreus olimque sacerdos / insignis longe Phrygiis fulgebat in armis / spumantemque agitabat equum, quem pellis aënis / in plumam squamis auro conserta tegebat.
<Verg. Aen. 11.771>	Ipse, peregrina ferrugine clarus et ostro, / spicula torquebat Lycio Gortynia cornu; / aureus ex umeris erat arcus et aurea vati / cassida; tum croceam chlamydemque sinusque crepantis / carbaseos fulvo in nodum collegerat auro / pictus acu tunicas et barbara tegmina crurum.
<Verg. Aen. 11.777>	Hunc virgo, sive ut templis praefigeret arma / Troïa, captivo sive ut se ferret in auro / venatrix, unum ex omni certamine pugnae / caeca sequebatur totumque incauta per agmen / femineo praedae et spoliorum ardebat amore, / telum ex insidiis cum tandem tempore capto / concitat et superos Arruns sic voce precatur: /
<Verg. Aen. 11.785>	'Summe deum, sancti custos Soractis Apollo, / quem primi colimus, cui pineus ardor acervo / pascitur et medium freti pietate per ignem / cultores multa premimus vestigia pruna, / da, pater, hoc nostris aboleri dedecus armis, / omnipotens.
<Verg. Aen. 11.790>	Non exuvias pulsaeve tropaeum / virginis aut spolia ulla peto (mihi cetera laudem / facta ferent): haec dira meo dum vulnere pestis / pulsa cadat, patrias remeabo inglorius urbes.
<Verg. Aen. 11.793>	Audiit et voti Phoebus succedere partem / mente dedit, partem volucris dispersit in auras: /
<Verg. Aen. 11.796>	sterneret ut subita turbatam morte Camillam, / adnuit oranti; reducem ut patria alta videret, / non dedit, inque Notos vocem vertere procellae.
<Verg. Aen. 11.798>	Ergo ut missa manu sonitum dedit hasta per auras, / convertere animos acris oculosque tulere / cuncti ad reginam Volsci.
<Verg. Aen. 11.801>	Nihil ipsa nec aurae / nec sonitus memor aut venientis ab aethere teli, / hasta sub exsertam donec perlata papillam / haesit virgineumque alte bibit acta cruorem.
<Verg. Aen. 11.804>	Concurrunt trepidae comites dominamque ruentem / suscipiunt.
<Verg. Aen. 11.806>	Fugit ante omnis exterritus Arruns, / laetitia mixtoque metu, nec iam amplius hastae / credere nec telis occurrere virginis audet.
<Verg. Aen. 11.808>	Ac velut ille, prius quam tela inimica sequantur, / continuo in montis sese avius abdidit altos / occiso pastore lupus magnove iuvenco, / conscius audacis facti, caudamque remulcens / subiecit pavitantem utero silvasque petivit: /
<Verg. Aen. 11.814>	haud secus ex oculis se turbidus abstulit Arruns / contentusque fuga mediis se immiscuit armis.
<Verg. Aen. 11.815>	Illa manu moriens telum trahit, ossa sed inter / ferreus ad costas alto stat vulnere mucro: /
<Verg. Aen. 11.818>	labitur exsanguis, labuntur frigida leto / lumina, purpureus quondam color ora reliquit.
<Verg. Aen. 11.819>	Tum sic exspirans Accam ex aequalibus unam / adloquitur fidam ante alias, quae sola Camillae, / quicum partiri curas; atque haec ita fatur: /
<Verg. Aen. 11.823>	'Hactenus, Acca soror, potui: nunc vulnus acerbum / conficit, et tenebris nigrescunt omnia circum.
<Verg. Aen. 11.824>	Effuge et haec Turno mandata novissima perfer: /
<Verg. Aen. 11.826>	succedat pugnae Troianosque arceat urbe.
<Verg. Aen. 11.826>	Iamque vale.'
<Verg. Aen. 11.827>	Simul his dictis linquebat habenas, / ad terram non sponte fluens.
<Verg. Aen. 11.828>	Tum frigida toto / paulatim exsolvit se corpore lentaque colla / et captum leto posuit caput, arma relinquunt, / vitaque cum gemitu fugit indignata sub umbras.
<Verg. Aen. 11.831>	Tum vero immensus surgens ferit aurea clamor / sidera: deiecta crudescit pugna Camilla, / incurrunt densi simul omnis copia Teucrum / Tyrrhenique duces Evandrique Arcades alae.
<Verg. Aen. 11.835>	At Triviae custos iamdudum in montibus Opis / alta sedet summis spectatque interrita pugnas.
<Verg. Aen. 11.837>	Utque procul medio iuvenum in clamore furentum / prospexit tristi multatam morte Camillam, / ingemuitque deditque has imo pectore voces: /
<Verg. Aen. 11.841>	'Heu nimium, virgo, nimium crudele luisti / supplicium, Teucros conata lacessere bello!
<Verg. Aen. 11.842>	Nec tibi desertae in dumis coluisse Dianam / profuit aut nostras umero gessisse sagittas.
<Verg. Aen. 11.844>	Non tamen indecorem tua te regina reliquit / extrema iam in morte, neque hoc sine nomine letum / per gentis erit aut famam patieris inultae.
<Verg. Aen. 11.847>	Nam quicumque tuum violavit vulnere corpus, / morte luet merita.'
<Verg. Aen. 11.849>	Fuit ingens monte sub alto / regis Dercenni terreno ex aggere bustum / antiqui Laurentis opacaque ilice tectum: /
<Verg. Aen. 11.852>	hic dea se primum rapido pulcherrima nisu / sistit et Arruntem tumulo speculatur ab alto.
<Verg. Aen. 11.853>	Ut vidit laetantem animis ac vana tumentem, / 'Cur,' inquit, 'diversus abis?
<Verg. Aen. 11.855>	Huc dirige gressum, / huc periture veni, capias ut digna Camillae / praemia.
<Verg. Aen. 11.857>	Tune etiam telis moriere Dianae?'
<Verg. Aen. 11.857>	dixit, et aurata volucrem Threissa sagittam / deprompsit pharetra cornuque infensa tetendit / et duxit longe, donec curvata coirent / inter se capita et manibus iam tangeret aequis, / laeva aciem ferri, dextra nervoque papillam.
<Verg. Aen. 11.862>	Extemplo teli stridorem aurasque sonantis / audiit una Arruns, haesitque in corpore ferrum.
<Verg. Aen. 11.864>	Illum exspirantem socii atque extrema gementem / obliti ignoto camporum in pulvere linquunt, / Opis ad aetherium pennis aufertur Olympum.
<Verg. Aen. 11.867>	Prima fugit domina amissa levis ala Camillae; / turbati fugiunt Rutuli, fugit acer Atinas / disiectique duces desolatique manipli / tuta petunt et equis aversi ad moenia tendunt.
<Verg. Aen. 11.871>	Nec quisquam instantis Teucros letumque ferentis / sustentare valet telis aut sistere contra, / sed laxos referunt umeris languentibus arcus, / quadrupedumque putrem cursu quatit ungula campum.
<Verg. Aen. 11.875>	Volvitur ad muros caligine turbidus atra / pulvis, et e speculis percussae pectora matres / femineum clamorem ad caeli sidera tollunt.
<Verg. Aen. 11.878>	Qui cursu portas primi inrupere patentis, / hos inimica super mixto premit agmine turba; / nec miseram effugiunt mortem, sed limine in ipso, / moenibus in patriis atque inter tuta domorum / confixi exspirant animas.
<Verg. Aen. 11.883>	Pars claudere portas: /
<Verg. Aen. 11.884>	nec sociis aperire viam nec moenibus audent / accipere orantis, oriturque miserrima caedes / defendentum armis aditus inque arma ruentum.
<Verg. Aen. 11.886>	Exclusi ante oculos lacrumantumque ora parentum / pars in praecipitis fossas urgente ruina / volvitur, immissis pars caeca et concita frenis / arietat in portas et duros obice postis.
<Verg. Aen. 11.890>	Ipsae de muris summo certamine matres, / monstrat amor verus patriae, ut videre Camillam, / tela manu trepidae iaciunt ac robore duro / stipitibus ferrum sudibusque imitantur obustis / praecipites primaeque mori pro moenibus ardent.
<Verg. Aen. 11.895>	Interea Turnum in silvis saevissimus implet / nuntius, et iuveni ingentem fert Acca tumultum: /
<Verg. Aen. 11.898>	deletas Volscorum acies, cecidisse Camillam, / ingruere infensos hostis et Marte secundo / omnia corripuisse, metum iam ad moenia ferri.
<Verg. Aen. 11.900>	Ille furens, et saeva Iovis sic numina pellunt, / deserit obsessos collis, nemora aspera linquit.
<Verg. Aen. 11.902>	Vix e conspectu exierat campumque tenebat, / cum pater Aeneas saltus ingressus apertos / exsuperatque iugum silvaque evadit opaca.
<Verg. Aen. 11.905>	Sic ambo ad muros rapidi totoque feruntur / agmine nec longis inter se passibus absunt; / ac simul Aeneas fumantis pulvere campos / prospexit longe Laurentiaque agmina vidit, / et saevum Aenean adgnovit Turnus in armis / adventumque pedum flatusque audivit equorum.
<Verg. Aen. 11.911>	Continuoque ineant pugnas et proelia temptent, / ni roseus fessos iam gurgite Phoebus Hibero / tinguat equos noctemque die labente reducat: /
<Verg. Aen. 11.915>	considunt castris ante urbem et moenia vallant.
<Verg. Aen. 12.1>	Turnus ut infractos adverso Marte Latinos / defecisse videt, sua nunc promissa reposci, / se signari oculis, ultro implacabilis ardet / attollitque animos.
<Verg. Aen. 12.4>	Poenorum qualis in arvis / saucius ille gravi venantum vulnere pectus / tum demum movet arma leo gaudetque comantis / excutiens cervice toros fixumque latronis / inpavidus frangit telum et fremit ore cruento: /
<Verg. Aen. 12.9>	haud secus adcenso gliscit violentia Turno.
<Verg. Aen. 12.9>	Tum sic adfatur regem atque ita turbidus infit: /
<Verg. Aen. 12.11>	'Nulla mora in Turno; nihil est quod dicta retractent / ignavi Aeneadae, nec quae pepigere recusent.
<Verg. Aen. 12.12>	Congredior, fer sacra, pater, et concipe foedus.
<Verg. Aen. 12.13>	Aut hac Dardanium dextra sub Tartara mittam, / desertorem Asiae (sedeant spectentque Latini), / et solus ferro crimen commune refellam, / aut habeat victos, cedat Lavinia coniunx.'
<Verg. Aen. 12.17>	Olli sedato respondit corde Latinus: /
<Verg. Aen. 12.19>	'O praestans animi iuvenis, quantum ipse feroci / virtute exsuperas, tanto me impensius aequum est / consulere atque omnis metuentem expendere casus.
<Verg. Aen. 12.21>	Sunt tibi regna patris Dauni, sunt oppida capta / multa manu, nec non aurumque animusque Latino est; / sunt aliae innuptae Latio et Laurentibus arvis, / nec genus indecores.
<Verg. Aen. 12.25>	Sine me haec haud mollia fatu / sublatis aperire dolis, simul hoc animo hauri.
<Verg. Aen. 12.26>	Me natam nulli veterum sociare procorum / fas erat, idque omnes divique hominesque canebant.
<Verg. Aen. 12.28>	Victus amore tui, cognato sanguine victus / coniugis et maestae lacrumis, vincla omnia rupi: /
<Verg. Aen. 12.31>	promissam eripui genero, arma impia sumpsi.
<Verg. Aen. 12.31>	Ex illo qui me casus, quae, Turne, sequantur / bella, vides, quantos primus patiare labores.
<Verg. Aen. 12.33>	Bis magna victi pugna vix urbe tuemur / spes Italas; recalent nostro Thybrina fluenta / sanguine adhuc campique ingentes ossibus albent.
<Verg. Aen. 12.36>	Quo referor totiens?
<Verg. Aen. 12.37>	Quae mentem insania mutat?
<Verg. Aen. 12.37>	Si Turno exstincto socios sum adscire paratus, / cur non incolumi potius certamina tollo?
<Verg. Aen. 12.39>	Quid consanguinei Rutuli, quid cetera dicet / Italia, ad mortem si te — Fors dicta refutet! —  / prodiderim, natam et conubia nostra petentem?
<Verg. Aen. 12.42>	Respice res bello varias; miserere parentis / longaevi, quem nunc maestum patria Ardea longe / dividit.'
<Verg. Aen. 12.45>	Haudquaquam dictis violentia Turni / flectitur: exsuperat magis aegrescitque medendo.
<Verg. Aen. 12.46>	Ut primum fari potuit, sic institit ore: /
<Verg. Aen. 12.48>	'Quam pro me curam geris, hanc precor, optime, pro me / deponas letumque sinas pro laude pacisci: /
<Verg. Aen. 12.50>	et nos tela, pater, ferrumque haud debile dextra / spargimus; et nostro sequitur de volnere sanguis.
<Verg. Aen. 12.51>	longe illi dea mater erit, quae nube fugacem / feminea tegat et vanis sese occulat umbris.'
<Verg. Aen. 12.53>	At regina, nova pugnae conterrita sorte, / flebat et ardentem generum monitura tenebat: /
<Verg. Aen. 12.56>	'Turne, per has ego te lacrimas, per siquis Amatae / tangit honos animum (spes tu nunc una, senectae / tu requies miserae, decus imperiumque Latini / te penes, in te omnis domus inclinata recumbit).
<Verg. Aen. 12.59>	unum oro: desiste manum committere Teucris.
<Verg. Aen. 12.60>	Qui te cumque manent isto certamine casus, / et me, Turne, manent: simul haec invisa relinquam / lumina nec generum Aenean captiva videbo.'
<Verg. Aen. 12.63>	Accepit vocem lacrimis Lavinia matris / flagrantis perfusa genas, quoi plurimus ignem / subiecit rubor et calefacta per ora cucurrit.
<Verg. Aen. 12.66>	Indum sanguineo veluti violaverit ostro / siquis ebur, aut mixta rubent ubi lilia multa / alba rosa: talis virgo dabat ore colores.
<Verg. Aen. 12.69>	Illum turbat amor, figitque in virgine voltus: /
<Verg. Aen. 12.71>	ardet in arma magis paucisque adfatur Amatam.
<Verg. Aen. 12.71>	'Ne, quaeso, ne me lacrimis neve omine tanto / prosequere in duri certamina Martis euntem, / O mater; neque enim Turno mora libera mortis.
<Verg. Aen. 12.74>	Nuntius haec Idmon Phrygio mea dicta tyranno / haud placitura refer: cum primum crastina caelo / puniceis invecta rotis Aurora rubebit, / non Teucros agat in Rutulos, Teucrum arma quiescant / et Rutuli; nostro dirimamus sanguine bellum, / illo quaeratur coniunx Lavinia campo.'
<Verg. Aen. 12.80>	Haec ubi dicta dedit rapidusque in tecta recessit.
<Verg. Aen. 12.81>	poscit equos gaudetque tuens ante ora frementis, / Pilumno quos ipsa decus dedit Orithyia, / qui candore nives anteirent, cursibus auras.
<Verg. Aen. 12.84>	Circumstant properi aurigae manibusque lacessunt / pectora plausa cavis et colla comantia pectunt.
<Verg. Aen. 12.86>	Ipse dehinc auro squalentem alboque orichalco / circumdat loricam umeris; simul aptat habendo / ensemque clipeumque et rubrae cornua cristae.
<Verg. Aen. 12.89>	ensem, quem Dauno ignipotens deus ipse parenti / fecerat et Stygia candentem tinxerat unda.
<Verg. Aen. 12.91>	Exin quae mediis ingenti adnixa columnae / aedibus adstabat, validam vi corripit hastam, / Actoris Aurunci spolium, quassatque trementem / vociferans:
<Verg. Aen. 12.95>	'Nunc, O numquam frustrata vocatus / hasta meos, nunc tempus adest: te maximus Actor / te Turni nunc dextra gerit.
<Verg. Aen. 12.97>	Da sternere corpus / loricamque manu valida lacerare revulsam / semiviri Phrygis et foedare in pulvere crinis / vibratos calido ferro murraque madentis.'
<Verg. Aen. 12.100>	His agitur furiis; totoque ardentis ab ore / scintillae absistunt, oculis micat acribus ignis: /
<Verg. Aen. 12.103>	mugitus veluti cum prima in proelia taurus / terrificos ciet atque irasci in cornua temptat, / arboris obnixus trunco, ventosque lacessit / ictibus aut sparsa ad pugnam proludit harena.
<Verg. Aen. 12.106>	Nec minus interea maternis saevos in armis / Aeneas acuit Martem et se suscitat ira, / oblato gaudens componi foedere bellum, / tum socios maestique metum solatur Iuli, / fata docens, regique iubet responsa Latino / certa referre viros et pacis dicere leges.
<Verg. Aen. 12.112>	Postera vix summos spargebat lumine montis / orta dies, cum primum alto se gurgite tollunt / solis equi lucemque elatis naribus efflant: /
<Verg. Aen. 12.116>	campum ad certamen magnae sub moenibus urbis / dimensi Rutulique viri Teucrique parabant / in medioque focos et dis communibus aras / gramineas.
<Verg. Aen. 12.119>	Alii fontemque ignemque ferebant, / velati limo et verbena tempora vincti.
<Verg. Aen. 12.120>	Procedit legio Ausonidum, pilataque plenis / agmina se fundunt portis.
<Verg. Aen. 12.122>	Hinc Troïus omnis / Tyrrhenusque ruit variis exercitus armis, / haud secus instructi ferro, quam si aspera Martis / pugna vocet; nec non mediis in milibus ipsi / ductores auro volitant ostroque decori, / et genus Assaraci Mnestheus et fortis Asilas / et Messapus equum domitor, Neptunia proles.
<Verg. Aen. 12.128>	Utque dato signo spatia in sua quisque recessit, / defigunt tellure hastas et scuta reclinant.
<Verg. Aen. 12.130>	Tum studio effusae matres et volgus inermum / invalidique senes turris ac tecta domorum / obsedere, alii portis sublimibus adstant.
<Verg. Aen. 12.133>	At Iuno e summo, qui nunc Albanus habetur, / tum neque nomen erat nec honos aut gloria monti, / prospiciens tumulo campum aspectabat et ambas / Laurentum Troumque acies urbemque Latini.
<Verg. Aen. 12.137>	Extemplo Turni sic est adfata sororem / diva deam, stagnis quae fluminibusque sonoris / praesidet (hunc illi rex aetheris altus honorem / Iuppiter erepta pro virginitate sacravit): /
<Verg. Aen. 12.142>	'Nympha, decus fluviorum, animo gratissima nostro, / scis ut te cunctis unam, quaecumque Latinae / magnanimi Iovis ingratum ascendere cubile, / praetulerim caelique lubens in parte locarim: /
<Verg. Aen. 12.146>	disce tuum, ne me incuses, Iuturna, dolorem.
<Verg. Aen. 12.146>	Qua visa est Fortuna pati Parcaeque sinebant / cedere res Latio, Turnum et tua moenia texi: /
<Verg. Aen. 12.149>	nunc iuvenem imparibus video concurrere fatis, / Parcarumque dies et vis inimica propinquat.
<Verg. Aen. 12.150>	Non pugnam aspicere hanc oculis, non foedera possum.
<Verg. Aen. 12.151>	Tu pro germano siquid praesentius audes, / perge: decet.
<Verg. Aen. 12.153>	Forsan miseros meliora sequentur.'
<Verg. Aen. 12.153>	Vix ea, cum lacrimas oculis Iuturna profudit / terque quaterque manu pectus percussit honestum.
<Verg. Aen. 12.155>	'Non lacrumis hoc tempus,' ait Saturnia Iuno: /
<Verg. Aen. 12.157>	'Adcetera et fratrem, siquis modus, eripe morti, / aut tu bella cie conceptumque excute foedus: /
<Verg. Aen. 12.159>	auctor ego audendi.'
<Verg. Aen. 12.159>	Sic exhortata reliquit / incertam et tristi turbatam volnere mentis.
<Verg. Aen. 12.160>	Interea reges, ingenti mole Latinus / quadriiugo vehitur curru, cui tempora circum / aurati bis sex radii fulgentia cingunt, / Solis avi specimen; bigis it Turnus in albis, / bina manu lato crispans hastilia ferro; / hinc pater Aeneas, Romanae stirpis origo, / sidereo flagrans clipeo et caelestibus armis, / et iuxta Ascanius, magnae spes altera Romae, / procedunt castris, puraque in veste sacerdos / saetigeri fetum suis intonsamque bidentem / adtulit admovitque pecus flagrantibus aris.
<Verg. Aen. 12.171>	Illi ad surgentem conversi lumina solem / dant fruges manibus salsas et tempora ferro / summa notant pecudum paterisque altaria libant.
<Verg. Aen. 12.174>	Tum pius Aeneas stricto sic ense precatur: /
<Verg. Aen. 12.176>	'Esto nunc Sol testis et haec mihi Terra voeanti, / quam propter tantos potui perferre labores, / et pater omnipotens et tu Saturnia coniunx, / iam melior, iam, diva, precor, tuque inclute Mavors, / cuncta tuo qui bella, pater, sub numine torques; / fontisque fluviosque voco, quaeque aetheris alti / religio et quae caeruleo sunt numina ponto: /
<Verg. Aen. 12.183>	cesserit Ausonio si fors victoria Turno, / convenit Evandri victos discedere ad urbem, / cedet Iulus agris, nec post arma ulla rebelles / Aeneadae referent ferrove haec regna lacessent, / sin nostrum adnuerit nobis Victoria Martem / (ut potius reor et potius di numine firment), / non ego nec Teucris Italos parere iubebo / nec mihi regna peto: paribus se legibus ambae / invictae gentes aeterna in foedera mittant.
<Verg. Aen. 12.191>	Sacra deosque dabo; socer arma Latinus habeto, / imperium sollemne socer; mihi moenia Teucri / constituent, urbique dabit Lavinia nomen.'
<Verg. Aen. 12.194>	Sic prior Aeneas; sequitur sic deinde Latinus / suspiciens caelum tenditque ad sidera dextram: /
<Verg. Aen. 12.197>	'Haec eadem, Aenea, terram mare sidera iuro / Latonaeque genus duplex Ianumque bifrontem / vimque deum infernam et duri sacraria Ditis; / audiat haec genitor, qui foedera fulmine sancit.
<Verg. Aen. 12.200>	Tango aras, medios ignis et numina testor: /
<Verg. Aen. 12.202>	nulla dies pacem hanc Italis nec foedera rumpet, / quo res cumque cadent; nec me vis ulla volentem / avertet, non, si tellurem effundat in undas / diluvio miscens caelumque in Tartara solvat; / ut sceptrum hoc' (dextra sceptrum nam forte gerebat / 'numquam fronde levi fundet virgulta nec umbras, / cum semel in silvis imo de stirpe recisum / matre caret posuitque comas et bracchia ferro, / olim arbos, nunc artificis manus aere decoro / inclusit patribusque dedit gesture Latinis.' / Talibus inter se firmabant foedera dictis / conspectu in medio procerum. Tum rite sacratas / in flammam iugulant pecudes et viscera vivis / eripiunt cumulantque oneratis lancibus aras. / At vero Rutulis inpar ea pugna videri / iamdudum et vario misceri pectora motu; / tum magis, ut propius cernunt non viribus aequis. / Adiuvat incessu tacito progressus et aram / suppliciter venerans demisso lumine Turnus / tabentesque genae et iuvenali in corpore pallor. / Quem simul ac Iuturna soror crebrescere vidit / sermonem et volgi variare labantia corda, / in medias acies, formam adsimulata Camerti, / cui genus a proavis ingens clarumque paternae / nomen erat virtutis, et ipse acerrimus armis, / in medias dat sese acies haud nescia rerum / rumoresque serit varios ac talia fatur: / 'Non pudet, O Rutuli, pro cunctis talibus unam / obiectare animam? Numerone an viribus aequi / non sumus? En omnes et Troes et Arcades hi sunt / fatalesque manus, infensa Etruria Turno: / vix hostem, alterni si congrediamur, habemus. / Ille quidem ad superos, quorum se devovet aris, / succedet fama vivusque per ora feretur: / nos patria amissa dominis parere superbis / cogemur, qui nunc lenti consedimus arvis.' / Talibus incensa est iuvenum sententia dictis / iam magis atque magis, serpitque per agmina murmur; / ipsi Laurentes mutati ipsique Latini. / Qui sibi iam requiem pugnae rebusque salutem / sperabant, nunc arma volunt foedusque precantur / infectum et Turni sortem miserantur iniquam. / His aliud maius Iuturna adiungit et alto / dat signum caelo, quo non praesentius ullum / turbavit mentes Italas monstroque fefellit. / Namque volans rubra fulvus Iovis ales in aethra / litoreas agitabat aves turbamque sonantem / agminis aligeri, subito cum lapsus ad undas / cycnum excellentem pedibus rapit improbus uncis. / Adrexere animos Itali, cunctaeque volucres / convertunt clamore fugam, mirabile visu, / aetheraque obscurant pennis hostemque per auras / facta nube premunt, donec vi victus et ipso / pondere defecit, praedamque ex unguibus ales / proiecit fluvio penitusque in nubila fugit. / Tum vero augurium Rutuli clamore salutant / expediuntque manus; primusque Tolumnius augur / 'Hoc erat, hoc, votis,' inquit, 'quod saepe petivi. / Adcipio adgnoscoque deos; me, me duce ferrum / corripite, O miseri, quos improbus advena bello / territat invalidas ut aves et litora vestra / vi populat: petet ille fugam penitusque profundo / vela dabit. Vos unanimi densete catervas / et regem vobis pugna defendite raptum.' / Dixit et adversos telum contorsit in hostis / procurrens: sonitum dat stridula cornus et auras / certa secat. Simul hoc, simul ingens clamor et omnes / turbati cunei calefactaque corda tumultu. / Hasta volans, ut forte novem pulcherrima fratrum / corpora constiterant contra, quos fida crearat / una tot Arcadio coniunx Tyrrhena Gylippo, / horum unum ad medium, teritur qua sutilis alvo / balteus et laterum iuncturas fibula mordet / egregium forma iuvenem et fulgentibus armis / transadigit costas fulvaque effundit harena. / At fratres, animosa phalanx accensaque luctu, / pars, gladios stringunt manibus, pars missile ferrum / corripiunt caecique ruunt. Quos agmina contra / procurrunt Laurentum, hinc densi rursus inundant / Troes Agyllinique et pictis Arcades armis: / sic omnis amor unus habet decernere ferro. / Diripuere aras, it toto turbida caelo / tempestas telorum ac ferreus ingruit imber, / craterasque focosque ferunt. Fugit ipse Latinus / pulsatos referens infecto foedere divos. / Infrenant alii currus aut corpora saltu / subiciunt in equos et strictis ensibus adsunt. / Messapus regem regisque insigne gerentem, / Tyrrhenum Aulesten, avidus confundere foedus, / adverso proterret equo: ruit ille recedens / et miser oppositis a tergo involvitur aris / in caput inque umeros. At fervidus advolat hasta / Messapus teloque orantem multa trabali / desuper altus equo graviter ferit atque ita fatur: / 'Hoc habet, haec melior magnis data victima divis.' / Concurrunt Itali spoliantque calentia membra. / Obvius ambustum torrem Corynaeus ab ara / corripit et venienti Ebuso plagamque ferenti / occupat os flammis: olli ingens barba reluxit / nidoremque ambusta dedit. Super ipse secutus / caesariem laeva turbati corripit hostis / inpressoque genu nitens terrae adplicat ipsum: / sic rigido latus ense ferit. Podalirius Alsum / pastorem primaque acie per tela ruentem, / ense sequens nudo superimminet: ille securi / adversi frontem mediam mentumque reducta / disicit et sparso late rigat arma cruore. / Olli dura quies oculos et ferreus urget / somnus, in aeternam conduntur lumina noctem. / At pius Aeneas dextram tendebat inermem / nudato capite atque suos clamore vocabat: / 'Quo ruitis? Quaeve ista repens discordia surgit? / O cohibete iras! Ictum iam foedus et omnes / compositae leges; mihi ius concurrere soli; / me sinite atque auferte metus; ego foedera faxo / firma manu; Turnum debent haec iam mihi sacra.' / Has inter voces, media inter talia verba / ecce viro stridens alis adlapsa sagitta est / incertum qua pulsa manu, quo turbine adacta, / Quis tantam Rutulis laudem, casusne deusne, / adtulerit: pressa est insignis gloria facti. / nec sese Aeneae iactavit vulnere quisquam. / Turnus ut Aenean cedentem ex agmine vidit / turbatosque duces, subita spe fervidus ardet: / poscit equos atque arma simul saltuque superbus / emicat in currum et manibus molitur habenas. / Multa virum volitans dat fortia corpora Leto, / semineces volvit multos aut agmina curru / proterit aut raptas fugientibus ingerit hastas. / Qualis apud gelidi cum flumina concitus Hebri / sanguineus Mavors clipeo increpat atque furentis / bella movens immittit equos; illi aequore aperto / ante Notos Zephyrumque volant; gemit ultima pulsu / Thraca pedum; circumque atrae Formidinis ora / Iraeque Insidiaeque, dei comitatus, aguntur: / talis equos alacer media inter proelia Turnus / fumantis sudore quatit, miserabile caesis / hostibus insultans; spargit rapida ungula rores / sanguineos, mixtaque cruor calcatur harena. / Iamque neci Sthenelumque dedit Thamyrumque Pholumque, / hunc congressus et hunc, illum eminus; eminus ambo / Imbrasidas, Glaucum atque Laden, quos Imbrasus ipse / nutrierat Lycia paribusque ornaverat armis, / vel conferre manum vel equo praevertere ventos. / Parte alia media Eumedes in proelia fertur, / antiqui proles bello praeclara Dolonis, / nomine avum referens, animo manibusque parentem, / qui quondam, castra ut Danaum speculator adiret, / ausus Pelidae pretium sibi poscere currus; / illum Tydides alio pro talibus ausis / adfecit pretio, nec equis adspirat Achillis. / Hunc procul ut campo Turnus prospexit aperto, / ante levi iaculo longum per inane secutus / sistit equos biiugis et curru desilit atque / semianimi lapsoque supervenit et pede collo / impresso dextrae mucronem extorquet et alto / fulgentem tinguit iugulo atque haec insuper addit: / 'En agros et quam bello, Troiane, petisti, / Hesperiam metire iacens: haec praemia qui me / ferro ausi temptare ferunt, sic moenia condunt.' / Huic comitem Asbyten coniecta cuspide mittit. / Chloreaque Sybarimque Daretaque Thersilochumque / et sternacis equi lapsum cervice Thymoeten. / Ac velut Edoni Boreae cum spiritus alto / insonat Aegaeo sequiturque ad litora fluctus, / qua venti incubuere, fugam dant nubila caelo: / sic Turno, quacumque viam secat, agmina cedunt / conversaeque ruunt acies; fert impetus ipsum, / et cristam adverso curru quatit aura volantem. / Non tulit instantem Phegeus animisque frementem: / obiecit sese ad currum et spumantia frenis / ora citatorum dextra detorsit equorum. / Dum trahitur pendetque iugis, hunc lata retectum / lancea consequitur rumpitque infixa bilicem / loricam et summum degustat volnere corpus. / Ille tamen clipeo obiecto conversus in hostem / ibat et auxilium ducto mucrone petebat: / cum rota praecipitem et procursu concitus axis / impulit effunditque solo, Turnusque secutus / imam inter galeam summi thoracis et oras / abstulit ense caput truncumque reliquit harenae. / Atque ea dum campis victor dat funera Turnus, / interea Aenean Mnestheus et fidus Achates / Ascaniusque comes castris statuere cruentum, / alternos longa nitentem cuspide gressus. / Saevit et infracta luctatur arundine telum / eripere auxilioque viam, quae proxima, poscit / ense secent lato vulnus telique latebram / rescindant penitus seseque in bella remittant. / Iamque aderat Phoebo ante alios dilectus Iapyx / Iasides, acri quondam cui captus amore / ipse suas artes, sua munera, laetus Apollo / augurium citharamque dabat celerisque sagittas. / Ille ut depositi proferret fata parentis, / scire potestates herbarum usumque medendi / maluit et mutas agitare inglorius artes. / Stabat acerba fremens, ingentem nixus in hastam / Aeneas magno iuvenum et maerentis Iuli / concursu, lacrimis immobilis. Ille retorto / Paeonium in morem senior succinctus amictu / multa manu medica Phoebique potentibus herbis / nequiquam trepidat, nequiquam spicula dextra / sollicitat prensatque tenaci forcipe ferrum. / Nulla viam Fortuna regit, nihil auctor Apollo / subvenit; et saevus campis magis ac magis horror / crebrescit propiusque malum est. Iam pulvere caelum / stare vident: subeunt equites, et spicula castris / densa cadunt mediis. It tristis ad aethera clamor / bellantum iuvenum et duro sub Marte cadentum. / Hic Venus, indigno nati concussa dolore, / dictamnum genetrix Cretaea carpit ab Ida, / puberibus caulem foliis et flore comantem / purpureo; non illa feris incognita capris / gramina, cum tergo volucres haesere sagittae: / hoc Venus, obscuro faciem circumdata nimbo, / detulit; hoc fusum labris splendentibus amnem / inficit occulte medicans spargitque salubris / ambrosiae sucos et odoriferam panaceam. / Fovit ea volnus lympha longaevus Iapyx / ignorans, subitoque omnis de corpore fugit / quippe dolor, omnis stetit imo volnere sanguis; / iamque secuta manum nullo cogente sagitta / excidit, atque novae rediere in pristina vires. / 'Arma citi properate viro! Quid statis?' Iapyx / conclamat primusque animos adcendit in hostem. / 'Non haec humanis opibus, non arte magistra / proveniunt neque te, Aenea, mea dextera servat: / maior agit deus atque opera ad maiora remittit.' / Ille avidus pugnae suras incluserat auro / hinc atque hinc oditque moras hastamque coruscat. / Postquam habilis lateri clipeus loricaque tergo est, / Ascanium fusis circum complectitur armis / summaque per galeam delibans oscula fatur: / 'Disce, puer, virtutem ex me verumque laborem, / fortunam ex aliis. Nunc te mea dextera bello / defensum dabit et magna inter praemia ducet. / Tu facito, mox cum matura adoleverit aetas, / sis memor, et te animo repetentem exempla tuorum / et pater Aeneas et avunculus excitet Hector.' / Haec ubi dicta dedit, portis sese extulit ingens, / telum immane manu quatiens; simul agmine denso / Antheusque Mnestheusque ruunt omnisque relictis / turba fluit castris: tum caeco pulvere campus / miscetur pulsuque pedum tremit excita tellus. / Vidit ab adverso venientis aggere Turnus, / videre Ausonii, gelidusque per ima cucurrit / ossa tremor: prima ante omnis Iuturna Latinos / audiit adgnovitque sonum et tremefacta refugit. / Ille volat campoque atrum rapit agmen aperto. / Qualis ubi ad terras abrupto sidere nimbus / it mare per medium; miseris heu praescia longe / horrescunt corda agricolis, dabit ille ruinas / arboribus stragemque satis, ruet omnia late; / ante volant sonitumque ferunt ad litora venti: / talis in adversos ductor Rhoeteius hostis / agmen agit, densi cuneis se quisque coactis / adglomerant. Ferit ense gravem Thymbraeus Osirim, / Archetium Mnestheus, Epulonem obtruncat Achates / Ufentemque Gyas; cadit ipse Tolumnius augur, / primus in adversos telum qui torserat hostis. / Tollitur in caelum clamor, versique vicissim / pulverulenta fuga Rutuli dant terga per agros. / Ipse neque aversos dignatur sternere Morti / nec pede congressos aequo nec tela ferentis / insequitur: solum densa in caligine Turnum / vestigat lustrans, solum in certamina poscit. / Hoc concussa metu mentem Iuturna virago / aurigam Turni media inter lora Metiscum / excutit et longe lapsum temone relinquit: / ipsa subit manibusque undantis flectit habenas, / cuncta gerens, vocemque et corpus et arma Metisci. / Nigra velut magnas domini cum divitis aedes / pervolat et pennis alta atria lustrat hirundo, / pabula parva legens nidisque loquacibus escas, / et nunc porticibus vacuis, nunc umida circum / stagna sonat: similis medios Iuturna per hostis / fertur equis rapidoque volans obit omnia curru / iamque hic germanum iamque hic ostentat ovantem / nec conferre manum patitur, volat avia longe. / Haud minus Aeneas tortos legit obvius orbes / vestigatque virum et disiecta per agmina magna / voce vocat. Quotiens oculos coniecit in hostem / alipedumque fugam cursu temptavit equorum, / aversos totiens currus Iuturna retorsit. / Heu quid agat? Vario nequiquam fluctuat aestu, / diversaeque vocant animum in contraria curae. / Huic Messapus, uti laeva duo forte gerebat / lenta levis cursu praefixa hastilia ferro, / horum unum certo contorquens dirigit ictu. / Substitit Aeneas et se collegit in arma, / poplite subsidens; apicem tamen incita summum / hasta tulit summasque excussit vertice cristas. / Tum vero adsurgunt irae; insidiisque subactus, / diversos ubi sensit equos currumque referri, / multa Iovem et laesi testatus foederis aras / iam tandem invadit medios et Marte secundo / terribilis saevam nullo discrimine caedem / suscitat irarumque omnis effundit habenas. / Quis mihi nunc tot acerba deus, quis carmine caedes / diversas obitumque ducum, quos aequore toto / inque vicem nunc Turnus agit, nunc Troius heros, / expediat? Tanton placuit concurrere motu. / Iuppiter, aeterna gentis in pace futuras? / Aeneas Rutulum Sucronem, ea prima ruentis / pugna loco statuit Teucros, haud multa morantem / excipit in latus et, qua fata celerrima, crudum / transadigit costas et cratis pectoris ensem. / Turnus equo deiectum Amycum fratremque Dioren, / congressus pedes, hunc venientem cuspide longa, / hunc mucrone ferit curruque abscisa duorum / suspendit capita et rorantia sanguine portat. / Ille Talon Tanaimque neci fortemque Cethegum, / tris uno congressu, et maestum mittit Oniten, / nomen Echionium matrisque genus Peridiae, / hic fratres Lycia missos et Apollinis agris / et iuvenem exosum nequiquam bella Menoeten, / Arcada, piscosae cui circum flumina Lernae / ars fuerat pauperque domus nec nota potentum / munera conductaque pater tellure serebat. / Ac velut immissi diversis partibus ignes / arentem in silvam et virgulta sonantia lauro, / aut ubi decursu rapido de montibus altis / dant sonitum spumosi amnes et in aequora currunt / quisque suum populatus iter: non segnius ambo / Aeneas Turnusque ruunt per proelia; nunc nunc / fluctuat ira intus, rumpuntur nescia vinci / pectora, nunc totis in Volnera viribus itur. / Murranum hic, atavos et avorum antiqua sonantem / nomina per regesque actum genus omne Latinos, / praecipitem scopulo atque ingentis turbine saxi / excutit effunditque solo: hunc lora et iuga subter / provolvere rotae, crebro super ungula pulsu / incita nec domini memorum proculcat equorum. / Ille ruenti Hyllo animisque immane frementi / occurrit telumque aurata ad tempora torquet: / olli per galeam fixo stetit hasta cerebro. / Dextera nec tua te, Graium fortissime Cretheu / eripuit Turno. Nec di texere Cupencum / Aenea veniente sui: dedit obvia ferro / pectora, nec misero clipei mora profuit aerei. / Te quoque Laurentes viderunt, Aeole, campi / oppetere et late terram consternere tergo / Occidis, Argivae quem non potuere phalanges / sternere nec Priami regnorum eversor Achilles; / hic tibi mortis erant metae: domus alta sub Ida, / Lyrnesi domus alta, solo Laurente sepulchrum. / Totae adeo conversae acies, omnesque Latini, / omnes Dardanidae, Mnestheus acerque Serestus / et Messapus equum domitor et fortis Asilas / Tuscorumque phalanx Evandrique Arcades alae, / pro se quisque viri summa nituntur opum vi: / nec mora nec requies, vasto certamine tendunt. / Hic mentem Aeneae genetrix pulcherrima misit, / iret ut ad muros urbique adverteret agmen / ocius et subita turbaret clade Latinos. / Ille ut vestigans diversa per agmina Turnum / huc atque huc acies circumtulit, aspicit urbem / immunem tanti belli atque impune quietam. / Continuo pugnae adcendit maioris imago: / Mnesthea Sergestumque vocat fortemque Serestum / ductores tumulumque capit, quo cetera Teucrum / concurrit legio nec scuta aut spicula densi / deponunt. Celso medius stans aggere fatur: / 'Nequa meis esto dictis mora; Iuppiter hac stat, / neu quis ob inceptum subitum mihi segnior ito. / Urbem hodie, causam belli, regna ipsa Latini, / ni frenum accipere et victi parere fatentur, / eruam et aequa solo fumantia culmina ponam. / Scilicet exspectem, libeat dum proelia Turno / nostra pati rursusque velit concurrere victus? / Hoc caput, O cives, haec belli summa nefandi: / ferte faces propere foedusque reposcite flammis.' / Dixerat, atque animis pariter certantibus omnes / dant cuneum densaque ad muros mole feruntur. / Scalae improviso subitusque apparuit ignis. / Discurrunt alii ad portas primosque trucidant, / ferrum alii torquent et obumbrant aethera telis. / Ipse inter primos dextram sub moenia tendit / Aeneas magnaque incusat voce Latinum / testaturque deos, iterum se ad proelia cogi, / bis iam Italos hostis, haec altera foedera rumpi. / Exoritur trepidos inter discordia civis: / urbem alii reserare iubent et pandere portas / Dardanidis ipsumque trahunt in moenia regem, / arma ferunt alii et pergunt defendere muros. / Inclusas ut cum latebroso in pumice pastor / vestigavit apes fumoque implevit amaro: / illae intus trepidae rerum per cerea castra / discurrunt magnisque acuunt stridoribus iras; / volvitur ater odor tectis, tum murmure caeco / intus saxa sonant, vacuas it fumus ad auras. / Accidit haec fessis etiam fortuna Latinis, / quae totam luctu concussit funditus urbem. / Regina ut tectis venientem prospicit hostem, / incessi muros, ignis ad tecta volare, / nusquam acies contra Rutulas, nulla agmina Turni: / infelix pugnae iuvenem in certamine credit / exstinctum et, subito mentem turbata dolore, / se causam clamat crimenque caputque malorum, / multaque per maestum demens effata furorem / purpureos moritura manu discindit amictus / et nodum informis leti trabe nectit ab alta. / Quam cladem miserae postquam accepere Latinae, / filia prima manu flavos Lavinia crinis / et roseas laniata genas, tum cetera circum / turba furit: resonant late plangoribus aedes. / Hinc totam infelix volgatur fama per urbem. / Demittunt mentes; it scissa veste Latinus, / coniugis attonitus fatis urbisque ruina, / canitiem immundo perfusam pulvere turpans. / [Multaque se incusat, qui non acceperit ante / Dardanium Aenean generumque adsciverit ultro.] / Interea extremo bellator in aequore Turnus / palantis sequitur paucos iam segnior atque / iam minus atque minus successu laetus equorum / attulit hunc illi caecis terroribus aura / commixtum clamorem adrectasque impulit aures / confusae sonus urbis et inlaetabile murmur. / 'Ei mihi! Quid tanto turbantur moenia luctu? / Quisve ruit tantus diversa clamor ab urbe?' / Sic ait adductisque amens subsistit habenis. / Atque huic, in faciem soror ut conversa Metisci / aurigae currumque et equos et lora regebat, / talibus occurrit dictis: 'Hac, Turne, sequamur / Troiugenas, qua prima viam victoria pandit; / sunt alii, qui tecta manu defendere possint. / Ingruit Aeneas Italis et proelia miscet: / et nos saeva manu mittamus funera Teucris. / Nec numero inferior pugnae nec honore recedes.' / Turnus ad haec: / 'O soror, et dudum adgnovi, cum prima per artem / foedera turbasti teque haec in bella dedisti, / et nunc nequiquam fallis dea. Sed quis Olympo / demissam tantos voluit te ferre labores? / An fratris miseri letum ut crudele videres? / Nam quid ago? Aut quae iam spondet Fortuna salutem? / Vidi oculos ante ipse meos me voce vocantem / Murranum, quo non superat mihi carior alter, / oppetere ingentem atque ingenti volnere victum. / Occidit infelix nostrum ne dedecus Ufens / adspiceret; Teucri potiuntur corpore et armis. / Exscindine domos (id rebus defuit unum) / perpetiar, dextra nec Drancis dicta refellam?
<Verg. Aen. 12.644>	Terga dabo et Turnum fugientem haec terra videbit?
<Verg. Aen. 12.645>	Usque adeone mori miserum est?
<Verg. Aen. 12.646>	Vos O mihi Manes / este boni, quoniam superis aversa voluntas!
<Verg. Aen. 12.647>	Sancta ad vos anima atque istius nescia culpae / descendam, magnorum haud umquam indignus avorum.
<Verg. Aen. 12.649>	Vix ea fatus erat: medios volat ecce per hostis / vectus equo spumante Saces, adversa sagitta / saucius ora, ruitque implorans nomine Turnum: /
<Verg. Aen. 12.653>	'Turne, in te suprema salus: miserere tuorum.
<Verg. Aen. 12.653>	Fulminat Aeneas armis summasque minatur / deiecturum arces Italum exscidioque daturum; / iamque faces ad tecta volant.
<Verg. Aen. 12.656>	In te ora Latini, / in te oculos referunt; mussat rex ipse Latinus, / quos generos vocet aut quae sese ad foedera flectat.
<Verg. Aen. 12.658>	Praeterea regina, tui fidissima, dextra / occidit ipsa sua lucemque exterrita fugit.
<Verg. Aen. 12.660>	Soli pro portis Messapus et acer Atinas / sustentant aciem.
<Verg. Aen. 12.662>	Circum hos utrimque phalanges / stant densae, strictisque seges mucronibus horret / ferrea: tu currum deserto in gramine versas.'
<Verg. Aen. 12.664>	Obstipuit varia confusus imagine rerum / Turnus et obtutu tacito stetit.
<Verg. Aen. 12.666>	Aestuat ingens / uno in corde pudor mixtoque insania luctu / et furiis agitatus amor et conscia virtus.
<Verg. Aen. 12.668>	Ut primum discussae umbrae et lux reddita menti, / ardentis oculorum orbes ad moenia torsit / turbidus eque rotis magnam respexit ad urbem.
<Verg. Aen. 12.671>	Ecce autem flammis inter tabulata volutus / ad caelum undabat vortex turrimque tenebat, / turrim, compactis trabibus quam eduxerat ipse / subdideratque rotas pontisque instraverat altos.
<Verg. Aen. 12.675>	'Iam iam fata, soror, superant; absiste morari; / quo deus et quo dura vocat Fortuna, sequamur.
<Verg. Aen. 12.677>	Stat conferre manum Aeneae, stat quidquid acerbi est / morte pati; neque me indecorem, germana, videbis / amplius.
<Verg. Aen. 12.680>	Hunc, oro, sine me furere ante furorem.'
<Verg. Aen. 12.680>	Dixit et e curru saltum dedit ocius arvis / perque hostis, per tela ruit maestamque sororem / deserit ac rapido cursu media agmina rumpit.
<Verg. Aen. 12.683>	Ac veluti montis saxum de vertice praeceps / cum ruit avulsum vento, seu turbidus imber / proluit aut annis solvit sublapsa vetustas; / fertur in abruptum magno mons improbus actu / exsultatque solo, silvas armenta virosque / involvens secum: disiecta per agmina Turnus / sic urbis ruit ad muros, ubi plurima fuso / sanguine terra madet striduntque hastilibus aurae, / significatque manu et magno simul incipit ore: /
<Verg. Aen. 12.693>	'Parcite iam, Rutuli, et vos tela inhibete, Latini; / quaecumque est Fortuna, mea est: me verius unum / pro vobis foedus luere et decernere ferro.'
<Verg. Aen. 12.695>	Discessere omnes medii spatiumque dedere.
<Verg. Aen. 12.696>	At pater Aeneas audito nomine Turni / deserit et muros et summas deserit arces / praecipitatque moras omnis, opera omnia rumpit, / laetitia exsultans, horrendumque intonat armis; / quantus Athos aut quantus Eryx aut ipse coruscis / cum fremit ilicibus quantus gaudetque nivali / vertice se attollens pater Appenninus ad auras.
<Verg. Aen. 12.703>	Iam vero et Rutuli certatim et Troes et omnes / convertere oculos Itali, quique alta tenebant / moenia quique imos pulsabant ariete muros, / armaque deposuere umeris.
<Verg. Aen. 12.707>	Stupet ipse Latinus / ingentis, genitos diversis partibus orbis, / inter se coiisse viros et cernere ferro.
<Verg. Aen. 12.709>	Atque illi, ut vacuo patuerunt aequore campi, / procursu rapido, coniectis eminus hastis, / invadunt Martem clipeis atque aere sonoro.
<Verg. Aen. 12.712>	Dat gemitum tellus; tum crebros ensibus ictus / congeminant: fors et virtus miscentur in unum.
<Verg. Aen. 12.714>	Ac velut ingenti Sila summove Taburno / cum duo conversis inimica in proelia tauri / frontibus incurrunt; pavidi cessere magistri, / stat pecus omne metu mutum mussantque iuvencae, / quis nemori imperitet, quem tota armenta sequantur; / illi inter sese multa vi volnera miscent / cornuaque obnixi infigunt et sanguine largo / colla armosque lavant; gemitu nemus omne remugit: /
<Verg. Aen. 12.723>	non alitur Tros Aeneas et Daunius heros / concurrunt clipeis; ingens fragor aethera complet.
<Verg. Aen. 12.724>	Iuppiter ipse duas aequato examine lances / sustinet et fata imponit diversa duorum, / quem damnet labor et quo vergat pondere letum; / Emicat hic, impune putans, et corpore toto / alte sublatum consurgit Turnus in ensem / et ferit: exclamant Troes trepidique Latini, / arrectaeque amborum acies.
<Verg. Aen. 12.731>	At perfidus ensis / Frangitur in medioque ardentem deserit ictu .
<Verg. Aen. 12.733>	ni fuga subsidio subeat.
<Verg. Aen. 12.733>	Fugit ocior euro, / ut capulum ignotum dextramque aspexit inermem.
<Verg. Aen. 12.734>	Fama est praecipitem, cum prima in proelia iunctos / conscendebat equos, patrio mucrone relicto, / dum trepidat, ferrum aurigae rapuisse Metisci.
<Verg. Aen. 12.737>	Idque diu, dum terga dabant palantia Teucri, / suffecit: postquam arma dei ad Volcania ventumst, / mortalis mucro glacies ceu futilis ictu / dissiluit; fulva resplendent fragmina harena.
<Verg. Aen. 12.741>	Ergo amens diversa fuga petit aequora Turnus / et nunc huc, inde huc incertos implicat orbes / undique enim densa Teucri inclusere corona, / atque hinc vasta palus, hinc ardua moenia cingunt.
<Verg. Aen. 12.745>	Nec minus Aeneas, quamquam tardata sagitta / interdum genua impediunt cursumque recusant, / insequitur trepidique pedem pede fervidus urget: /
<Verg. Aen. 12.749>	inclusum veluti siquando flumine nanctus / cervum aut puniceae saeptum formidine pinnae / venator cursu canis et latratibus instat; / ille autem, insidiis et ripa territus alta, / mille fugit refugitque vias; at vividus Umber / haeret hians, iam iamque tenet similisque tenenti / increpuit malis morsuque elusus inani est.
<Verg. Aen. 12.755>	Tum vero exoritur clamor, ripaeque lacusque / responsant circa et caelum tonat omne tumultu.
<Verg. Aen. 12.757>	Ille simul fugiens Rutulos simul increpat omnis, / nomine quemque vocans, notumque efflagitat ensem.
<Verg. Aen. 12.759>	Aeneas mortem contra praesensque minatur / exitium, si quisquam adeat, terretque trementis / excisurum urbem minitans et saucius instat.
<Verg. Aen. 12.762>	Quinque orbis explent cursu totidemque retexunt / huc illuc; neque enim levia aut ludicra petuntur / praemia, sed Turni de vita et sanguine certant.
<Verg. Aen. 12.765>	Forte sacer Fauno foliis oleaster amaris / hic steterat, nautis olim venerabile lignum, / servati ex undis ubi figere dona solebant / Laurenti divo et votas suspendere vestes, / sed stirpem Teucri nullo discrimine sacrum / sustulerant, puro ut possent concurrere campo.
<Verg. Aen. 12.771>	Hic hasta Aeneae stabat, huc impetus illam / detulerat fixam et lenta in radice tenebat.
<Verg. Aen. 12.773>	Incubuit voluitque manu convellere ferrum / Dardanides teloque sequi, quem prendere cursu / non poterat.
<Verg. Aen. 12.776>	Tum vero amens formidine Turnus / 'Faune, precor, miserere,' inquit, 'tuque optima ferrum / terra tene, colui vestros si semper honores, / quos contra Aeneadae bello fecere profanos.'
<Verg. Aen. 12.779>	Dixit opemque dei non cassa in vota vocavit.
<Verg. Aen. 12.780>	Namque diu luctans lentoque in stirpe moratus / viribus haud ullis valuit discludere morsus / roboris Aeneas.
<Verg. Aen. 12.783>	Dum nititur acer et instat, / rursus in aurigae faciem mutata Metisci / procurrit fratrique ensem dea Daunia reddit.
<Verg. Aen. 12.785>	Quod Venus audaci nymphae indignata licere / adcessit telumque alta ab radice revellit.
<Verg. Aen. 12.787>	Olli sublimes armis animisque refecti, / hic gladio fidens, hic acer et arduus hasta, / adsistunt contra certamina Martis anheli.
<Verg. Aen. 12.790>	Iunonem interea rex omnipotentis Olympi / adloquitur fulva pugnas de nube tuentem: /
<Verg. Aen. 12.793>	'Qua iam finis erit, coniunx?
<Verg. Aen. 12.793>	Quid denique restat?
<Verg. Aen. 12.793>	Indigetem Aenean scis ipsa et scire fateris / deberi caelo fatisque ad sidera tolli.
<Verg. Aen. 12.795>	Quid struis, aut qua spe gelidis in nubibus haeres?
<Verg. Aen. 12.796>	Mortalin decuit violari volnere divom, / aut ensem (quid enim sine te Iuturna valeret?) / ereptum reddi Turno et vim crescere victis?
<Verg. Aen. 12.799>	Desine iam tandem precibusque inflectere nostris, / [ni te tantus edit tacitam dolor et mihi curae / saepe tuo dulci tristes ex ore recursent,] / ventum ad supremum est.
<Verg. Aen. 12.803>	Terris agitare vel undis / Troianos potuisti, infandum adcendere bellum, / deformare domum et luctu miscere hymenaeos: /
<Verg. Aen. 12.806>	ulterius temptare veto.'
<Verg. Aen. 12.806>	Sic Iuppiter orsus; / sic dea submisso contra Saturnia voltu: /
<Verg. Aen. 12.808>	'Ista quidem quia nota mihi tua, magne, voluntas, / Iuppiter, et Turnum et terras invita reliqui; / nec tu me aeria solam nunc sede videres / digna indigna pati, sed flammis cincta sub ipsa / starem acie traheremque inimica in proelia Teucros.
<Verg. Aen. 12.812>	Iuturnam misero, fateor, succurrere fratri / suasi et pro vita maiora audere probavi, / non ut tela tamen, non ut contenderet arcum: /
<Verg. Aen. 12.816>	adiuro Stygii caput implacabile fontis, / una superstitio superis quae reddita divis.
<Verg. Aen. 12.817>	Et nunc cedo equidem pugnasque exosa relinquo.
<Verg. Aen. 12.818>	Illud te, nulla fati quod lege tenetur, / pro Latio obtestor, pro maiestate tuorum: /
<Verg. Aen. 12.821>	cum iam conubis pacem felicibus, esto, / component, cum iam leges et foedera iungent, / ne vetus indigenas nomen mutare Latinos / neu Troas fieri iubeas Teucrosque vocari / aut vocem mutare viros aut vertere vestem.
<Verg. Aen. 12.825>	Sit Latium, sint Albani per saecula reges, / sit Romana potens Itala virtute propago: /
<Verg. Aen. 12.828>	occidit, occideritque sinas cum nomine Troia.'
<Verg. Aen. 12.828>	Olli subridens hominum rerumque repertor / 'Es germana Iovis Saturnique altera proles: /
<Verg. Aen. 12.831>	irarum tantos volvis sub pectore fluctus.
<Verg. Aen. 12.831>	Verum age et inceptum frustra submitte furorem / do quod vis, et me victusque volensque remitto.
<Verg. Aen. 12.833>	Sermonem Ausonii patrium moresque tenebunt, / utque est nomen erit; commixti corpore tantum / subsident Teucri.
<Verg. Aen. 12.836>	Morem ritusque sacrorum / adiciam faciamque omnis uno ore Latinos.
<Verg. Aen. 12.837>	Hinc genus Ausonio mixtum quod sanguine surget, / supra homines, supra ire deos pietate videbis, / nec gens ulla tuos aeque celebrabit honores.'
<Verg. Aen. 12.840>	Adnuit his Iuno et mentem laetata retorsit.
<Verg. Aen. 12.841>	Interea excedit caelo nubemque relinquit.
<Verg. Aen. 12.842>	His actis aliud genitor secum ipse volutat / Iuturnamque parat fratris dimittere ab armis.
<Verg. Aen. 12.844>	Dicuntur geminae pestes cognomine Dirae, / quas et Tartaream Nox intempesta Megaeram / uno eodemque tulit partu paribusque revinxit / serpentum spiris ventosasque addidit alas.
<Verg. Aen. 12.848>	Hae Iovis ad solium saevique in limine regis / adparent acuuntque metum mortalibus aegris, / siquando letum horrificum morbosque deum rex / molitur meritas aut bello territat urbes.
<Verg. Aen. 12.852>	Harum unam celerem demisit ab aethere summo / Iuppiter inque omen Iuturnae occurrere iussit.
<Verg. Aen. 12.854>	Illa volat celerique ad terram turbine fertur.
<Verg. Aen. 12.855>	Non secus ac nervo per nubem impulsa sagitta, / armatam saevi Parthus quam felle veneni, / Parthus sive Cydon, telum immedicabile, torsit, / stridens et celeris incognita transilit umbras: /
<Verg. Aen. 12.860>	talis se sata Nocte tulit terrasque petivit.
<Verg. Aen. 12.860>	Postquam acies videt Iliacas atque agmina Turni, / alitis in parvae subitam conlecta figuram, / quae quondam in bustis aut culminibus desertis / nocte sedens serum canit importuna per umbras, / hanc versa in faciem Turni se pestis ob ora / fertque refertque sonans clipeumque everberat alis.
<Verg. Aen. 12.866>	Olli membra novus solvit formidine torpor, / adrectaeque horrore comae, et vox faucibus haesit.
<Verg. Aen. 12.868>	At procul ut Dirae stridorem adgnovit et alas, / infelix crinis scindit Iuturna solutos, / unguibus ora soror foedans et pectora pugnis: /
<Verg. Aen. 12.872>	'Quid nunc te tua, Turne, potest germana iuvare?
<Verg. Aen. 12.872>	Aut quid iam durae superat mihi?
<Verg. Aen. 12.873>	Qua tibi lucem / arte morer?
<Verg. Aen. 12.874>	Talin possum me opponere monstro?
<Verg. Aen. 12.874>	Iam iam linquo acies.
<Verg. Aen. 12.875>	Ne me terrete timentem, / obscenae volucres: alarum verbera nosco / letalemque sonum, nec fallunt iussa superba / magnanimi Iovis.
<Verg. Aen. 12.878>	Haec pro virginitate reponit?
<Verg. Aen. 12.878>	Quo vitam dedit aeternam?
<Verg. Aen. 12.879>	Cur mortis ademptast / condicio?
<Verg. Aen. 12.880>	Possem tantos finire dolores / nunc certe et misero fratri comes ire per umbras!
<Verg. Aen. 12.881>	Immortalis ego?
<Verg. Aen. 12.882>	Aut quicquam mihi dulce meorum / te sine, frater, erit?
<Verg. Aen. 12.883>	O quae satis ima dehiscet / terra mihi Manisque deam demittet ad imos?'
<Verg. Aen. 12.884>	Tantum effata caput glauco contexit amictu / multa gemens et se fluvio dea condidit alto.
<Verg. Aen. 12.886>	Aeneas instat contra telumque coruscat / ingens arboreum et saevo sic pectore fatur: /
<Verg. Aen. 12.889>	'Quae nunc deinde mora est?
<Verg. Aen. 12.889>	Aut quid iam, Turne, retractas?
<Verg. Aen. 12.889>	Non cursu, saevis certandum est comminus armis.
<Verg. Aen. 12.890>	Verte omnis tete in facies et contrahe quidquid / sive animis sive arte vales; opta ardua pennis / astra sequi clausumve cava te condere terra.'
<Verg. Aen. 12.893>	Ille caput quassans ' Non me tua fervida terrent / dicta, ferox: di me terrent et Iuppiter hostis.'
<Verg. Aen. 12.895>	Nec plura effatus saxum circumspicit ingens, / saxum antiquum ingens, campo quod forte iacebat, / limes agro positus, litem ut discerneret arvis.
<Verg. Aen. 12.898>	Vix illud lecti bis sex cervice subirent, / qualia nunc hominum producit corpora tellus: /
<Verg. Aen. 12.901>	ille manu raptum trepida torquebat in hostem / altior insurgens et cursu concitus heros.
<Verg. Aen. 12.902>	Sed neque currentem se nec cognoscit euntem / tollentemve manus saxumve immane moventem; / genua labant, gelidus concrevit frigore sanguis.
<Verg. Aen. 12.905>	Tum lapis ipse viri, vacuum per inane volutus, / nec spatium evasit totum neque pertulit ictum.
<Verg. Aen. 12.907>	Ac velut in somnis, oculos ubi languida pressit / nocte quies, nequiquam avidos extendere cursus / velle videmur et in mediis conatibus aegri / succidimus, non lingua valet, non corpore notae / sufficiunt vires, nec vox aut verba sequuntur: /
<Verg. Aen. 12.913>	sic Turno, quacumque viam virtute petivit, / successum dea dira negat.
<Verg. Aen. 12.914>	Tum pectore sensus / vertuntur varii.
<Verg. Aen. 12.915>	Rutulos aspectat et urbem / cunctaturque metu letumque instare tremescit; / nec quo se eripiat, nec qua vi tendat in hostem, / nec currus usquam videt aurigamve sororem.
<Verg. Aen. 12.918>	Cunctanti telum Aeneas fatale coruscat, / sortitus fortunam oculis, et corpore toto / eminus intorquet.
<Verg. Aen. 12.921>	Murali concita numquam / tormento sic saxa fremunt, nec fulmine tanti / dissultant crepitus.
<Verg. Aen. 12.923>	Volat atri turbinis instar / exitium dirum hasta ferens orasque recludit / loricae et clipei extremos septemplicis orbes.
<Verg. Aen. 12.925>	Per medium stridens transit femur.
<Verg. Aen. 12.926>	Incidit ictus / ingens ad terram duplicato poplite Turnus.
<Verg. Aen. 12.927>	Consurgunt gemitu Rutuli, totusque remugit / mons circum, et vocem late nemora alta remittunt / Ille humilis supplexque oculos, dextramque precantem / protendens, 'Equidem merui nec deprecor,' inquit: /
<Verg. Aen. 12.932>	'utere sorte tua.
<Verg. Aen. 12.932>	Miseri te siqua parentis / tangere cura potest, oro (fuit et tibi talis / Anchises genitor), Dauni miserere senectae / et me seu corpus spoliatum lumine mavis / redde meis.
<Verg. Aen. 12.936>	Vicisti, et victum tendere palmas / Ausonii videre; tua est Lavinia coniunx: /
<Verg. Aen. 12.938>	ulterius ne tende odiis.'
<Verg. Aen. 12.938>	Stetit acer in armis / Aeneas, volvens oculos, dextramque repressit; / et iam iamque magis cunctantem flectere sermo / coeperat, infelix umero cum apparuit alto / balteus et notis fulserunt cingula bullis / Pallantis pueri, victum quem volnere Turnus / straverat atque umeris inimicum insigne gerebat.
<Verg. Aen. 12.944>	Ille, oculis postquam saevi monimenta doloris / exuviasque hausit, furiis accensus et ira / terribilis, 'Tune hinc spoliis indute meorum / eripiare mihi?
<Verg. Aen. 12.948>	Pallas te hoc volnere, Pallas / immolat et poenam scelerato ex sanguine sumit,' / hoc dicens ferrum adverso sub pectore condit / fervidus.
<Verg. Aen. 12.951>	Ast illi solvuntur frigore membra / vitaque cum gemitu fugit indignata sub umbras.
