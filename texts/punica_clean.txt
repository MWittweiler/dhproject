<Sil. 1.1>	Ordior arma, quibus caelo se gloria tollit / Aeneadum, patiturque ferox Oenotria iura / Carthago.
<Sil. 1.3>	da, Musa, decus memorare laborum / antiquae Hesperiae, quantosque ad bella crearit / et quot Roma uiros, sacri cum perfida pacti / gens Cadmea super regno certamina mouit, / quaesitumque diu, qua tandem poneret arce / terrarum Fortuna caput.
<Sil. 1.8>	ter Marte sinistro / iuratumque Ioui foedus conuentaque patrum / Sidonii fregere duces, atque impius ensis / ter placitam suasit temerando rumpere pacem.
<Sil. 1.12>	sed medio finem bello excidiumque uicissim / molitae gentes, propiusque fuere periclo / quis superare datum: reserauit Dardanus arces / ductor Agenoreas, obsessa Palatia uallo / Poenorum ac muris defendit Roma salutem.
<Sil. 1.17>	Tantarum causas irarum odiumque perenni / seruatum studio et mandata nepotibus arma / fas aperire mihi superasque recludere mentes.
<Sil. 1.20>	iamque adeo magni repetam primordia motus.
<Sil. 1.21>	Pygmalioneis quondam per caerula terris / pollutum fugiens fraterno crimine regnum / fatali Dido Libyes appellitur orae.
<Sil. 1.24>	tum pretio mercata locos noua moenia ponit, / cingere qua secto permissum litora tauro.
<Sil. 1.26>	hic Iuno ante Argos (sic credidit alta uetustas), / ante Agamemnoniam, gratissima tecta, Mycenen / optauit profugis aeternam condere gentem.
<Sil. 1.29>	uerum ubi magnanimis Romam caput urbibus alte / exerere ac missas etiam trans aequora classes / totum signa uidet uictricia ferre per orbem, / iam propius metuens bellandi corda furore / Phoenicum extimulat.
<Sil. 1.33>	sed enim conamine primae / contuso pugnae fractisque in gurgite coeptis / Sicanio Libycis, iterum instaurata capessens / arma remolitur; dux agmina sufficit unus / turbanti terras pontumque mouere paranti.
<Sil. 1.38>	Iamque deae cunctas sibi belliger induit iras / Hannibal: hunc audet solum componere fatis.
<Sil. 1.40>	sanguineo tum laeta uiro atque in regna Latini / turbine mox saeuo uenientum haud inscia cladum, / Intulerit Latio, spreta me, Troius inquit / exul Dardaniam et bis numina capta penates / sceptraque fundarit uictor Lauinia Teucris, / dum Romana tuae, Ticine, cadauera ripae / non capiant, famulusque mihi per Celtica rura / sanguine Pergameo Trebia et stipantibus armis / corporibusque uirum retro fluat, ac sua largo / stagna reformidet Trasimennus turbida tabo, / dum Cannas tumulum Hesperiae campumque cruore / Ausonio mersum sublimis Iapyga cernam / teque uadi dubium coeuntibus, Aufide, ripis / per clipeos galeasque uirum caesosque per artus / uix iter Hadriaci rumpentem ad litora ponti.
<Sil. 1.55>	haec ait ac iuuenem facta ad Mauortia flammat.
<Sil. 1.56>	Ingenio motus auidus fideique sinister / is fuit, exuperans astu, sed deuius aequi.
<Sil. 1.58>	armato nullus diuum pudor: improba uirtus / et pacis despectus honos, penitusque medullis / sanguinis humani flagrat sitis.
<Sil. 1.60>	his super, aeui / flore uirens hauet Aegatis abolere, parentum / dedecus, ac Siculo demergere foedera ponto.
<Sil. 1.63>	dat mentem Iuno ac laudum spe corda fatigat.
<Sil. 1.64>	iamque aut nocturno penetrat Capitolia uisu / aut rapidis fertur per summas passibus Alpis.
<Sil. 1.66>	saepe etiam famuli turbato ad limina somno / expauere trucem per uasta silentia uocem / ac largo sudore uirum inuenere futuras / miscentem pugnas et inania bella gerentem.
<Sil. 1.70>	Hanc rabiem in finis Italum Saturniaque arua / addiderat iam tum puero †patrius furor oscus† / Sarrana prisci Barcae de gente uetustos / a Belo numerabat auos.
<Sil. 1.73>	namque orba marito / cum fugeret Dido famulam Tyron, impia diri / Belides iuuenis uitauerat arma tyranni / et se participem casus sociarat in omnis.
<Sil. 1.77>	nobilis hoc ortu et dextra spectatus Hamilcar, / ut fari primamque datum distinguere lingua / Hannibali uocem, sollers nutrire furores, / Romanum seuit puerili in pectore bellum.
<Sil. 1.81>	Vrbe fuit media sacrum genetricis Elissae / manibus et patria Tyriis formidine cultum, / quod taxi circum et piceae squalentibus umbris / abdiderant caelique arcebant lumine, templum.
<Sil. 1.85>	hoc sese, ut perhibent, curis mortalibus olim / exuerat regina loco.
<Sil. 1.86>	stant marmore maesto / effigies, Belusque parens omnisque nepotum / a Belo series, stat gloria gentis Agenor / et qui longa dedit terris cognomina Phoenix.
<Sil. 1.90>	ipsa sedet tandem aeternum coniuncta Sychaeo.
<Sil. 1.91>	ante pedes ensis Phrygius iacet, ordine centum / stant arae caelique deis Ereboque potenti.
<Sil. 1.93>	hic, crine effuso, atque Hennaeae numina diuae / atque Acheronta uocat Stygia cum ueste sacerdos.
<Sil. 1.95>	immugit tellus rumpitque horrenda per umbras / sibila; inaccensi flagrant altaribus ignes.
<Sil. 1.97>	tum magico uolitant cantu per inania manes / exciti, uultusque in marmore sudat Elissae.
<Sil. 1.99>	Hannibal haec patrio iussu ad penetralia fertur, / ingressique habitus atque ora explorat Hamilcar.
<Sil. 1.101>	non ille euhantis Massylae palluit iras, / non diros templi ritus aspersaque tabo / limina et audito surgentis carmine flammas.
<Sil. 1.104>	Olli permulcens genitor caput oscula libat / attollitque animos hortando et talibus implet: /
<Sil. 1.106>	Gens recidiua Phrygum Cadmeae stirpis alumnos / foederibus non aequa premit.
<Sil. 1.107>	si fata negarint / dedecus id patriae nostra depellere dextra, / haec tua sit laus, nate, uelis.
<Sil. 1.109>	age, concipe bella / latura exitium Laurentibus: horreat ortus / iam pubes Tyrrhena tuos, partusque recusent / te surgente, puer, Latiae producere matres.
<Sil. 1.113>	his acuit stimulis subicitque haud mollia dictu: /
<Sil. 1.114>	Romanos terra atque undis, ubi competet aetas, / ferro ignique sequar Rhoeteaque fata reuoluam.
<Sil. 1.116>	non superi mihi, non Martem cohibentia pacta, / non celsae obstiterint Alpes Tarpeiaque saxa.
<Sil. 1.118>	hanc mentem iuro nostri per numina Martis, / per manes, regina, tuos.
<Sil. 1.119>	tum nigra triformi / hostia mactatur diuae, raptimque recludit / spirantis artus poscens responsa sacerdos / ac fugientem animam properatis consulit extis.
<Sil. 1.123>	Ast ubi quaesitas artis de more uetustae / intrauit mentes superum, sic deinde profatur: /
<Sil. 1.125>	Aetolos late consterni milite campos / Idaeoque lacus flagrantis sanguine cerno.
<Sil. 1.127>	quanta procul moles scopulis ad sidera tendit, / cuius in aerio pendent tua uertice castra!
<Sil. 1.129>	iamque iugis agmen rapitur: trepidantia fumant / moenia, et Hesperio tellus porrecta sub axe / Sidoniis lucet flammis.
<Sil. 1.131>	fluit ecce cruentus / Eridanus.
<Sil. 1.132>	iacet ore truci super arma uirosque / tertia qui tulerit sublimis opima Tonanti.
<Sil. 1.134>	heu quaenam subitis horrescit turbida nimbis / tempestas, ruptoque polo micat igneus aether!
<Sil. 1.136>	magna parant superi: tonat alti regia caeli, / bellantemque Iouem cerno.
<Sil. 1.137>	uenientia fata / scire ultra uetuit Iuno, fibraeque repente / conticuere: latent casus longique labores.
<Sil. 1.140>	Sic clausum linquens arcano pectore bellum / atque hominum finem Gadis Calpenque secutus, / dum fert Herculeis Garamantica signa columnis, / occubuit saeuo Tyrius certamine ductor.
<Sil. 1.144>	Interea rerum Hasdrubali traduntur habenae, / occidui qui solis opes et uulgus Hiberum / Baeticolasque uiros furiis agitabat iniquis.
<Sil. 1.147>	tristia corda duci, simul immedicabilis ira, / et fructus regni feritas erat; asper amore / sanguinis, et metui demens credebat honorem, / nec nota docilis poena satiare furores.
<Sil. 1.151>	ore excellentem et spectatum fortibus ausis / antiqua de stirpe Tagum, superumque hominumque / immemor, erecto suffixum robore maestis / ostentabat ouans populis sine funere regem.
<Sil. 1.155>	auriferi Tagus ascito cognomine fontis / perque antra et ripas nymphis ululatur Hiberis.
<Sil. 1.157>	Maeonium non ille uadum, non Lydia mallet / stagna sibi, nec qui riguo perfunditur auro / campum atque inlatis Hermi flauescit harenis.
<Sil. 1.160>	primus inire manu, postremus ponere Martem.
<Sil. 1.161>	cum rapidum effusis ageret sublimis habenis / quadrupedem, non ense uirum, non eminus hasta / sistere erat: uolitabat ouans aciesque per ambas / iam Tagus auratis agnoscebatur in armis.
<Sil. 1.165>	quem postquam diro suspensum robore uidit / deformem leti famulus, clam corripit ensem / dilectum domino pernixque inrumpit in aulam / atque immite ferit geminato uulnere pectus.
<Sil. 1.169>	at Poeni, succensa ira turbataque luctu / et saeuis gens laeta, ruunt tormentaque portant.
<Sil. 1.171>	non ignes candensque chalybs, non uerbera passim / ictibus innumeris lacerum scindentia corpus, / carnificaeue manus penitusue infusa medullis / pestis et in medio lucentes uulnere flammae / cessauere; ferum uisu dictuque, per artem / saeuitiae extenti, quantum tormenta iubebant / creuerunt artus, atque omni sanguine rapto / ossa liquefactis fumarunt feruida membris.
<Sil. 1.179>	mens intacta manet: superat ridetque dolores / spectanti similis, fessosque labore ministros / increpitat dominique crucem clamore reposcit.
<Sil. 1.182>	Haec inter spretae miseranda piacula poenae / erepto trepidus ductore exercitus una / Hannibalem uoce atque alacri certamine poscit.
<Sil. 1.185>	hinc studia accendit patriae uirtutis imago, / hinc fama in populos iurati didita belli, / hinc uirides ausis anni feruorque decorus / atque armata dolis mens et uis insita fandi.
<Sil. 1.189>	Primi ductorem Libyes clamore salutant, / mox et Pyrenes populi et bellator Hiberus.
<Sil. 1.191>	continuoque ferox oritur fiducia menti, / cessisse imperio tantum terraeque marisque.
<Sil. 1.193>	Aeoliis candens Austris et lampade Phoebi / aestifero Libye torretur subdita Cancro, / aut ingens Asiae latus, aut pars tertia terris.
<Sil. 1.196>	terminus huic roseos amnis Lageus ad ortus / septeno impellens tumefactum gurgite pontum.
<Sil. 1.198>	at qua diuersas clementior aspicit Arctos, / Herculeo dirimente freto, diducta propinquis / Europes uidet arua iugis.
<Sil. 1.200>	ultra obsidet aequor, / nec patitur nomen proferri longius Atlas, / Atlas subducto tracturus uertice caelum.
<Sil. 1.203>	sidera nubiferum fulcit caput, aetheriasque / erigit aeternum compages ardua ceruix.
<Sil. 1.205>	canet barba gelu, frontemque immanibus umbris / pinea silua premit.
<Sil. 1.206>	uastant caua tempora uenti, / nimbosoque ruunt spumantia flumina rictu.
<Sil. 1.208>	tum geminas laterum cautes maria alta fatigant, / atque ubi fessus equos Titan immersit anhelos, / flammiferum condunt fumanti gurgite currum.
<Sil. 1.211>	sed qua se campis squalentibus Africa tendit, / serpentum largo coquitur fecunda ueneno, / felix qua pinguis mitis plaga temperat agros, / nec Cerere Hennaea Phario nec uicta colono.
<Sil. 1.215>	hic passim exultant Nomades, gens inscia freni, / quis inter geminas per ludum mobilis aures / quadrupedem flectit non cedens uirga lupatis.
<Sil. 1.218>	altrix bellorum bellatorumque uirorum / tellus nec fidens nudo sine fraudibus ensi.
<Sil. 1.220>	Altera complebant Hispanae castra cohortes, / auxilia Europae genitoris parta tropaeis.
<Sil. 1.222>	Martius hinc campos sonipes hinnitibus implet, / hinc iuga cornipedes erecti bellica raptant: /
<Sil. 1.224>	non Eleus eat campo feruentior axis.
<Sil. 1.225>	prodiga gens animae et properare facillima mortem.
<Sil. 1.226>	namque ubi transcendit florentis uiribus annos, / impatiens aeui spernit nouisse senectam, / et fati modus in dextra est.
<Sil. 1.228>	hic omne metallum: /
<Sil. 1.229>	electri gemino pallent de semine uenae, / atque atros chalybis fetus humus horrida nutrit.
<Sil. 1.231>	sed scelerum causas operit deus.
<Sil. 1.231>	Astur auarus / uisceribus lacerae telluris mergitur imis / et redit infelix effosso concolor auro.
<Sil. 1.234>	hic certant, Pactole, tibi Duriusque Tagusque, / quique super Grauios lucentis uoluit harenas / infernae populis referens obliuia Lethes.
<Sil. 1.237>	nec Cereri terra indocilis nec inhospita Baccho, / nullaque Palladia sese magis arbore tollit.
<Sil. 1.239>	Hae postquam Tyrio gentes cessere tyranno, / utque dati rerum freni, tunc arte paterna / conciliare uiros, armis consulta senatus / uertere, nunc donis.
<Sil. 1.242>	primus sumpsisse laborem, / primus iter carpsisse pedes partemque subire, / si ualli festinet opus.
<Sil. 1.244>	nec cetera segnis / quaecumque ad laudem stimulant, somnumque negabat / naturae noctemque uigil ducebat in armis.
<Sil. 1.247>	interdum proiectus humi turbaeque Libyssae / insignis sagulo duris certare maniplis; / celsus et in magno praecedens agmine ductor / imperium perferre suum; tum uertice nudo / excipere insanos imbris caelique ruinam.
<Sil. 1.252>	spectarunt Poeni, tremuitque exterritus Astur, / torquentem cum tela Iouem permixtaque nimbis / fulmina et excussos uentorum flatibus ignes / turbato transiret equo, nec puluere fessum / agminis ardenti labefecit Sirius astro.
<Sil. 1.257>	flammiferis tellus radiis cum exusta dehiscit, / candentique globo medius coquit aethera feruor, / femineum putat umenti iacuisse sub umbra / exercetque sitim et spectato fonte recedit.
<Sil. 1.261>	idem correptis sternacem ad proelia frenis / frangere ecum et famam letalis amare lacerti / ignotique amnis tranare sonantia saxa / atque e diuersa socios accersere ripa.
<Sil. 1.265>	idem expugnati primus stetit aggere muri, / et quotiens campo rapidus fera proelia miscet, / qua sparsit ferrum, latus rubet aequore limes.
<Sil. 1.268>	ergo instat fatis, et rumpere foedera certus, / quo datur, interea Romam comprendere bello / gaudet et extremis pulsat Capitolia terris.
<Sil. 1.271>	Prima Saguntinas turbarunt classica portas, / bellaque sumpta uiro belli maioris amore.
<Sil. 1.273>	haud procul Herculei tollunt se litore muri, / clementer crescente iugo, quis nobile nomen / conditus excelso sacrauit colle Zacynthos.
<Sil. 1.276>	hic comes Alcidae remeabat in agmine Thebas / Geryone extincto caeloque ea facta ferebat.
<Sil. 1.278>	tris animas namque id monstrum, tris corpore dextras / armarat ternaque caput ceruice gerebat.
<Sil. 1.280>	haud alium uidit tellus, cui ponere finem / non posset mors una uiro, duraeque sorores / tertia bis rupto torquerent stamina filo.
<Sil. 1.283>	hinc spolia ostentabat ouans captiuaque uictor / armenta ad fontis medio feruore uocabat, / cum tumidas fauces accensis sole uenenis / calcatus rupit letali uulnere serpens / Inachiumque uirum terris prostrauit Hiberis.
<Sil. 1.288>	mox profugi ducente Noto aduertere coloni, / insula quos genuit Graio circumflua ponto / et, quae auxit quondam Laertia regna, Zacynthos.
<Sil. 1.291>	firmauit tenues ortus mox Daunia pubes / sedis inops, misit largo quam diues alumno / magnanimis regnata uiris, nunc Ardea nomen.
<Sil. 1.294>	libertas populis pacto seruata decusque / maiorum, et Poenis urbi imperitare negatum.
<Sil. 1.296>	Admouet abrupto flagrantia foedere ductor / Sidonius castra et latos quatit agmine campos.
<Sil. 1.298>	ipse caput quassans circumlustrauit anhelo / muros saeuus equo, mensusque pauentia tecta / pandere iamdudum portas et cedere uallo / imperat et longe clausis sua foedera, longe / Ausoniam fore, nec ueniae spem Marte subactis: /
<Sil. 1.303>	scita patrum et leges et iura fidemque deosque / in dextra nunc esse sua.
<Sil. 1.304>	uerba ocius acer / intorto sancit iaculo figitque per arma / stantem pro muro et minitantem uana Caicum.
<Sil. 1.307>	concidit exacti medius per uiscera teli, / effusisque simul praerupto ex aggere membris / uictori moriens tepefactam rettulit hastam.
<Sil. 1.310>	at multo ducis exemplum clamore secuti / inuoluunt atra telorum moenia nube.
<Sil. 1.312>	clara nec in numero uirtus latet: obuia quisque / ora duci portans ceu solus bella capessit.
<Sil. 1.314>	hic crebram fundit Baliari uerbere glandem / terque leui ducta circum caput altus habena / permissum uentis abscondit in aera telum, / hic ualido librat stridentia saxa lacerto, / huic impulsa leui torquetur lancea nodo.
<Sil. 1.319>	ante omnis ductor patriis insignis in armis / nunc picea iactat fumantem lampada flamma, / nunc sude, nunc iaculo, nunc saxis impiger instat / aut hydro imbutas, bis noxia tela, sagittas / contendit neruo atque insultat fraude pharetrae, / Dacus ut armiferis Geticae telluris in oris / spicula quae patrio gaudens acuisse ueneno / fundit apud ripas inopina binominis Histri.
<Sil. 1.327>	Cura subit, collem turrita cingere fronte / castelloque urbem circumuallare frequenti.
<Sil. 1.329>	heu priscis numen populis, at nomine solo / in terris iam nota Fides!
<Sil. 1.330>	stat dura iuuentus / ereptamque fugam et claudi uidet aggere muros, / sed dignam Ausonia mortem putat esse Sagunto / seruata cecidisse fide.
<Sil. 1.333>	iamque acrius omnis / intendunt uires: adductis stridula neruis / Phocais effundit uastos balista molaris; / atque eadem ingentis mutato pondere teli / ferratam excutiens ornum media agmina rumpit.
<Sil. 1.338>	alternus resonat clangor.
<Sil. 1.338>	certamine tanto / conseruere acies, ueluti circumdata uallo / Roma foret, clamantque super: Tot milia, gentes / inter tela satae, iam capto stamus in hoste?
<Sil. 1.342>	nonne pudet coepti, pudet ominis?
<Sil. 1.342>	en bona uirtus / primitiaeque ducis!
<Sil. 1.343>	taline implere paramus / Italiam fama, talis praemittere pugnas?
<Sil. 1.345>	Accensae exultant mentes, haustusque medullis / Hannibal exagitat, stimulantque sequentia bella.
<Sil. 1.347>	inuadunt manibus uallum caesasque relincunt / deiecti muris dextras.
<Sil. 1.348>	subit arduus agger / imponitque globos pugnantum desuper urbi.
<Sil. 1.350>	armauit clausos ac portis arcuit hostem / librari multa consueta phalarica dextra, / horrendum uisu robur celsisque niuosae / Pyrenes trabs lecta iugis, cui plurima cuspis, / uix muris toleranda lues, sed cetera pingui / uncta pice atque atro circumlita sulphure fumant.
<Sil. 1.356>	fulminis haec ritu summis e moenibus arcis / incita, sulcatum tremula secat aera flamma, / qualis sanguineo praestringit lumina crine / ad terram caelo decurrens ignea lampas.
<Sil. 1.360>	haec ictu rapido pugnantum saepe per auras, / attonito ductore, tulit fumantia membra; / haec uastae lateri turris cum turbine fixa, / dum penitus pluteis Vulcanum exercet adesis, / arma uirosque simul pressit flagrante ruina.
<Sil. 1.365>	tandem condensis artae testudinis armis / subducti Poeni uallo caecaque latebra / pandunt prolapsam suffossis moenibus urbem.
<Sil. 1.368>	terribilem in sonitum procumbens aggere uicto / Herculeus labor atque immania saxa resoluens / mugitum ingentem caeli dedit.
<Sil. 1.370>	Alpibus altis / aeriae rupes scopulorum mole reuulsa / haud aliter scindunt resonanti fragmine montem.
<Sil. 1.373>	surgebat cumulis etiam tum prorutus agger, / obstabatque iacens uallum, ni protinus instent / hinc atque hinc acies media pugnare ruina.
<Sil. 1.376>	Emicat ante omnis primaeuo flore iuuentae / insignis Rutulo Murrus de sanguine (at idem / matre Saguntina Graius geminoque parente / Dulichios Italis miscebat prole nepotes).
<Sil. 1.380>	hic magno socios Aradum clamore uocantem, / qua corpus loricam inter galeamque patescit, / conantis motus speculatus, cuspide sistit, / prostratumque premens telo, uoce insuper urget: /
<Sil. 1.384>	Fallax Poene, iaces; certe Capitolia primus / scandebas uictor.
<Sil. 1.385>	quae tanta licentia uoti?
<Sil. 1.386>	nunc Stygio fer bella Ioui!
<Sil. 1.386>	tum feruidus hastam / aduersi torquens defigit in inguine †Hiberi, / oraque dum calcat iam singultantia leto, / Hac iter est inquit uobis ad moenia Romae, / o metuenda manus.
<Sil. 1.390>	sic, quo properatis, eundum.
<Sil. 1.391>	mox instaurantis pugnam circumsilit arma / et rapto nudum clipeo latus haurit Hiberi.
<Sil. 1.393>	diues agri, diues pecoris famaeque negatus / bella feris arcu iaculoque agitabat Hiberus, / felix heu nemorum et uitae laudandus opacae, / si sua per patrios tenuisset spicula saltus.
<Sil. 1.397>	hunc miseratus adest infesto uulnere Ladmus.
<Sil. 1.398>	cui saeuum adridens Narrabis Hamilcaris umbris / hanc inquit dextram, quae iam post funera uulgi / Hannibalem uobis comitem dabit, et ferit alte / insurgens gladio cristatae cassidis aera / perque ipsum tegimen crepitantia dissipat ossa.
<Sil. 1.403>	tum frontem Chremetes intonsam umbrante capillo / saeptus et horrentis effingens crine galeros, / tum Masulis crudaque uirens ad bella senecta / Kartalo, non pauidus fetas mulcere leaenas, / flumineaque urna caelatus Bagrada parmam / et uastae Nasamon Syrtis populator Hiempsal, / audax in fluctu laceras captare carinas, / una omnes dextraque cadunt iraque perempti; / nec non serpentem diro exarmare ueneno / doctus Athyr tactuque grauis sopire chelydros / ac dubiam admoto subolem explorare ceraste.
<Sil. 1.414>	tu quoque fatidicis Garamanticus accola lucis / insignis flexo galeam per tempora cornu, / heu frustra reditum sortes tibi saepe locutas / mentitumque Iouem increpitans, occumbis, Hiarba.
<Sil. 1.418>	et iam corporibus cumulatus creuerat agger, / perfusaeque atra fumabant caede ruinae.
<Sil. 1.420>	tum ductorem auido clamore in proelia poscit: /
<Sil. 1.421>	fulmineus ceu Spartanis latratibus actus, / cum siluam occursu uenantum perdidit, hirto / horrescit saetis dorso et postrema capessit / proelia, canentem mandens aper ore cruorem, / †iamque gemet geminum contra uenabula dentem.
<Sil. 1.426>	At parte ex alia, qua se insperata iuuentus / extulerat portis, ceu spicula nulla manusque / uim ferre exitiumue queant, permixtus utrisque / Hannibal agminibus passim furit et quatit ensem, / cantato nuper senior quem fecerat igni / litore ab Hesperidum Temisus, qui carmine pollens / fidebat magica ferrum crudescere lingua: /
<Sil. 1.433>	quantus Bistoniis late Gradiuus in oris / belligero rapitur curru telumque coruscans, / Titanum quo pulsa cohors, flagrantia bella / cornipedum adflatu domat et stridoribus axis.
<Sil. 1.437>	iamque Hostum Rutulumque Pholum ingentemque Metiscum, / iam Lygdum Duriumque simul flauumque Galaesum / et geminos, Chromin atque Gyan, demiserat umbris, / Daunum etiam, grata quo non spectatior alter / uoce mouere fora atque orando fingere mentes / nec legum custos sollertior, aspera telis / dicta admiscentem: Quaenam te, Poene, paternae / huc adigunt Furiae?
<Sil. 1.444>	non haec Sidonia tecta / feminea fabricata manu pretioue parata, / exulibusue datum dimensis litus harenis.
<Sil. 1.447>	fundamenta deum Romanaque foedera cernis.
<Sil. 1.448>	ast illum toto iactantem talia campo / ingenti raptum nisu medioque uirorum / auulsum inter tela globo et post terga reuinctum / Hannibal ad poenam lentae mandauerat irae, / increpitansque suos inferri signa iubebat, / perque ipsos caedis cumulos stragemque iacentum / monstrabat furibundus iter cunctosque ciebat / nomine et in praedas stantem dabat improbus urbem.
<Sil. 1.456>	Sed postquam a trepidis allatum feruere partem / diuersam Marte infausto, Murroque secundos / hunc superos tribuisse diem, ruit ocius amens / lymphato cursu atque ingentis deserit actus.
<Sil. 1.460>	letiferum nutant fulgentes uertice cristae, / crine ut flammifero terret fera regna cometes / sanguineum spargens ignem: uomit atra rubentis / fax caelo radios, ac saeua luce coruscum / scintillat sidus terrisque extrema minatur.
<Sil. 1.465>	praecipiti dant tela uiam, dant signa uirique, / atque ambae trepidant acies.
<Sil. 1.466>	iacit igneus hastae / dirum lumen apex, ac late fulgurat umbo.
<Sil. 1.468>	talis ubi Aegaeo surgente ad sidera ponto / per longum uasto Cori cum murmure fluctus / suspensum in terras portat mare, frigida nautis / corda tremunt: sonat ille procul flatuque tumescens / curuatis pauidas tramittit Cycladas undis.
<Sil. 1.473>	non cuncta e muris unum incessentia tela / fumantesque ante ora faces, non saxa per artem / tormentis excussa tenent.
<Sil. 1.475>	ut tegmina primum / fulgentis galeae conspexit et arma cruento / contra solem auro rutilantia, turbidus infit: /
<Sil. 1.478>	En, qui res Libycas inceptaque tanta retardet, / Romani Murrus belli mora.
<Sil. 1.479>	foedera, faxo, / iam noscas, quid uana queant et uester Hiberus.
<Sil. 1.481>	fer tecum castamque fidem seruataque iura: /
<Sil. 1.482>	deceptos mihi linque deos.
<Sil. 1.482>	cui talia Murrus: /
<Sil. 1.483>	Exoptatus ades.
<Sil. 1.483>	mens olim proelia poscit / speque tui flagrat capitis: fer debita fraudum / praemia et Italiam tellure inquire sub ima.
<Sil. 1.486>	longum in Dardanios finis iter atque niualem / Pyrenen Alpesque tibi mea dextera donat.
<Sil. 1.488>	Haec inter cernens subeuntem comminus hostem / praeruptumque loci fidum sibi, corripit ingens / aggere conuulso saxum et nitentis in ora / deuoluit, pronoque silex ruit incitus ictu.
<Sil. 1.492>	subsedit duro concussus fragmine muri.
<Sil. 1.493>	tum pudor accendit mentem, nec conscia fallit / uirtus pressa loco; frendens luctatur et aegro / scandit in aduersum per saxa uetantia nisu.
<Sil. 1.496>	sed postquam propior uicino lumine fulsit / et tota se mole tulit, uelut incita clausum / agmina Poenorum cingant, et cuncta pauentem / castra premant, lato Murrus caligat in hoste.
<Sil. 1.500>	mille simul dextrae densusque micare uidetur / ensis et innumerae nutare in casside cristae.
<Sil. 1.502>	conclamant utrimque acies, ceu tota Saguntos / igne micet.
<Sil. 1.503>	trahit instanti languentia leto / membra pauens Murrus supremaque uota capessit: /
<Sil. 1.505>	Conditor Alcide, cuius uestigia sacra / incolimus, terrae minitantem auerte procellam, / si tua non segni defenso moenia dextra.
<Sil. 1.508>	Dumque orat caeloque attollit lumina supplex, / Cerne, ait an nostris longe Tirynthius ausis / iustius adfuerit.
<Sil. 1.510>	ni displicet aemula uirtus, / haud me dissimilem, Alcide, primoribus annis / agnosces, inuicte, tuis.
<Sil. 1.512>	fer numen amicum / et, Troiae quondam primis memorate ruinis, / dexter ades Phrygiae delenti stirpis alumnos.
<Sil. 1.515>	sic Poenus pressumque ira simul exigit ensem / qua capuli statuere morae, teloque relato / horrida labentis perfunditur arma cruore.
<Sil. 1.518>	ilicet ingenti casu turbata iuuentus / procurrit: nota arma uiri corpusque superbo / uictori spoliare negant.
<Sil. 1.520>	coit aucta uicissim / hortando manus, et glomerata mole feruntur.
<Sil. 1.522>	hinc saxis galea, hinc clipeus sonat aereus hastis.
<Sil. 1.523>	incessunt sudibus librataque pondera plumbi / certatim iaciunt.
<Sil. 1.524>	decisae uertice cristae, / direptumque decus nutantum in caede iubarum.
<Sil. 1.526>	iamque agitur largus per membra fluentia sudor, / et stant loricae squamis horrentia tela.
<Sil. 1.528>	nec requies tegimenue datur mutare sub ictu.
<Sil. 1.529>	genua labant, fessique umeri gestamina laxant.
<Sil. 1.530>	tum creber penitusque trahens suspiria sicco / fumat ab ore uapor, nisuque elisus anhelo / auditur gemitus fractumque in casside murmur.
<Sil. 1.533>	mente aduersa domat gaudetque nitescere duris / uirtutem et decoris pretio discrimina pensat.
<Sil. 1.535>	Hic subitus scisso densa inter nubila caelo / erupit quatiens terram fragor, et super ipsas / bis pater intonuit geminato fulmine pugnas.
<Sil. 1.538>	inde inter nubes uentorum turbine caeco / ultrix iniusti uibrauit lancea belli / ac femine aduerso librata cuspide sedit.
<Sil. 1.541>	Tarpeiae rupes superisque habitabile saxum / et uos, uirginea lucentes semper in ara / Laomedonteae, Troiana altaria, flammae, / heu quantum uobis fallacis imagine teli / promisere dei!
<Sil. 1.545>	propius si pressa furenti / hasta foret, clausae starent mortalibus Alpes, / nec, Trasimenne, tuis nunc Allia cederet undis.
<Sil. 1.548>	Sed Iuno, aspectans Pyrenes uertice celsae / naua rudimenta et primos in Marte calores, / ut uidet impressum coniecta cuspide uulnus, / aduolat obscura circumdata nube per auras / et ualidam duris euellit ab ossibus hastam.
<Sil. 1.553>	ille tegit clipeo fusum per membra cruorem, / tardaque paulatim et dubio uestigia nisu / alternata trahens, auersus ab aggere cedit.
<Sil. 1.556>	Nox tandem optatis terras pontumque tenebris / condidit et pugnas erepta luce diremit.
<Sil. 1.558>	at durae inuigilant mentes molemque reponunt, / noctis opus.
<Sil. 1.559>	clausos acuunt extrema pericli / et fractis rebus uiolentior ultima uirtus.
<Sil. 1.561>	hinc puer inualidique senes, hinc femina ferre / certat opem in dubiis miserando naua labori, / saxaque mananti subuectat uulnere miles.
<Sil. 1.564>	iam patribus clarisque senum sua munia curae: /
<Sil. 1.565>	concurrunt lectosque uiros hortantur et orant / defessis subeant rebus reuocentque salutem / et Latia extremis implorent casibus arma.
<Sil. 1.568>	Ite citi, remis uelisque impellite puppim.
<Sil. 1.569>	saucia dum castris clausa est fera, tempore Martis / utendum est rupto et grassandum ad clara periclis.
<Sil. 1.571>	ite citi, deflete fidem murosque ruentis / antiquaque domo meliora accersite fata.
<Sil. 1.573>	mandati summa est: dum stat, remeate, Saguntos.
<Sil. 1.574>	ast illi celerant, qua proxima litora, gressum / et fugiunt tumido per spumea caerula uelo.
<Sil. 1.576>	Pellebat somnos Tithoni roscida coniunx, / ac rutilus primis sonipes hinnitibus altos / adflarat montis roseasque mouebat habenas.
<Sil. 1.579>	iam celsa e muris extructa mole iuuentus / clausam nocturnis ostentat turribus urbem.
<Sil. 1.581>	rerum omnes pendent actus, et milite maesto / laxata obsidio, ac pugnandi substitit ardor, / inque ducem uersae tanto discrimine curae.
<Sil. 1.584>	Interea Rutulis longinqua per aequora uectis / Herculei ponto coepere existere colles / et nebulosa iugis attollere saxa Monoeci.
<Sil. 1.587>	Thracius hos Boreas scopulos immitia regna / solus habet semperque rigens nunc litora pulsat, / nunc ipsas alis plangit stridentibus Alpes, / atque ubi se terris glaciali fundit ab Arcto, / haud ulli contra fiducia surgere uento.
<Sil. 1.592>	uerticibus torquet rapidis mare, fractaque anhelant / aequora, et iniecto conduntur gurgite montes, / iamque uolans Rhenum Rhodanumque in nubila tollit.
<Sil. 1.595>	hunc postquam Boreae dirum euasere furorem, / alternos maesti casus bellique marisque / et dubium rerum euentum sermone uolutant.
<Sil. 1.598>	O patria, o Fidei domus inclita, quo tua nunc sunt / fata loco?
<Sil. 1.599>	sacraene manent in collibus arces?
<Sil. 1.600>	an cinis (heu superi) tanto de nomine restat?
<Sil. 1.601>	ferte leues auras flatusque ciete secundos, / si nondum insultat templorum Poenicus ignis / culminibus, Latiaeque ualent succurrere classes.
<Sil. 1.604>	Talibus inlacrimant noctemque diemque querelis, / donec Laurentis puppis defertur ad oras, / qua pater acceptis Anienis ditior undis / in pontum flauo descendit gurgite Thybris.
<Sil. 1.608>	hinc consanguineae subeunt iam moenia Romae.
<Sil. 1.609>	Concilium uocat augustum castaque beatos / paupertate patres ac nomina parta triumphis / consul et aequantem superos uirtute senatum.
<Sil. 1.612>	facta animosa uiros et recti sacra cupido / attollunt, hirtaeque togae neglectaque mensa / dexteraque a curuis capulo non segnis aratris.
<Sil. 1.615>	exiguo faciles et opum non indiga corda, / ad paruos curru remeabant saepe penates.
<Sil. 1.617>	In foribus sacris primoque in limine templi / captiui currus, belli decus, armaque rapta / pugnantum ducibus saeuaeque in Marte secures, / perfossi clipei et seruantia tela cruorem / claustraque portarum pendent: hic Punica bella, / Aegatis cernas fusaque per aequora classe / exactam ponto Libyen testantia rostra.
<Sil. 1.624>	hic galeae Senonum pensatique improbus auri / arbiter ensis inest, Gallisque ex arce fugatis / arma reuertentis pompa gestata Camilli, / hic spolia Aeacidae, hic Epirotica signa / et Ligurum horrentes coni parmaeque relatae / Hispana de gente rudes Alpinaque gaesa.
<Sil. 1.630>	Sed postquam clades patefecit et horrida bella / orantum squalor, praesens astare Sagunti / ante oculos uisa est extrema precantis imago.
<Sil. 1.633>	tum senior maesto Sicoris sic incipit ore: /
<Sil. 1.634>	Sacrata gens clara fide, quam rite fatentur / Marte satam populi ferro parere subacti, / ne crede emensum leuia ob discrimina pontum.
<Sil. 1.637>	uidimus obsessam patriam murosque trementis, / et, quem insana freta aut coetus genuere ferarum, / uidimus Hannibalem.
<Sil. 1.639>	procul his a moenibus, oro, / arcete, o superi, nostroque in Marte tenete / fatiferae iuuenem dextrae!
<Sil. 1.641>	qua mole sonantis / exigit ille trabes!
<Sil. 1.642>	et quantus crescit in armis!
<Sil. 1.643>	trans iuga Pyrenes, medium indignatus Hiberum, / exciuit Calpen et mersos Syrtis harenis / molitur populos maioraque moenia quaerit.
<Sil. 1.646>	omnis Hiber, omnis rapidis fera Gallia turmis, / omnis ab aestifero sitiens Libys imminet axe.
<Sil. 1.648>	spumeus hic medio qui surgit ab aequore fluctus, / si prohibere piget, uestras effringet in urbes.
<Sil. 1.650>	an tanti pretium motus ruptique per enses / foederis hoc iuueni iurata in bella ruenti / creditis, ut statuat superatae iura Sagunto?
<Sil. 1.653>	ocius ite, uiri, et nascentem extinguite flammam, / ne serae redeant post aucta pericula curae.
<Sil. 1.655>	quamquam o, si nullus terror, non obruta iam nunc / semina fumarent belli, uestraene Sagunto / spernendum consanguineam protendere dextram?
<Sil. 1.658>	per uos culta diu Rutulae primordia gentis / Laurentemque larem et genetricis pignora Troiae, / conseruate pios, qui permutare coacti / Acrisioneis Tirynthia culmina muris.
<Sil. 1.662>	uos etiam Zanclen Siculi contra arma tyranni / iuuisse egregium, uos et Campana tueri / moenia, depulso Samnitum robore, dignum / Sigeis duxistis auis.
<Sil. 1.665>	uetus incola Dauni, / testor uos, fontes et stagna arcana Numici, / cum felix nimium dimitteret Ardea pubem, / sacra domumque ferens et aui penetralia Turni / ultra Pyrenen Laurentia nomina duxi.
<Sil. 1.670>	cur ut decisa atque auulsa a corpore membra / despiciar, nosterque luat cur foedera sanguis?
<Sil. 1.672>	Tandem, ut finitae uoces, (miserabile uisu) / summissi palmas, lacerato tegmine uestis, / adfigunt proni squalentia corpora terrae.
<Sil. 1.675>	inde agitant consulta patres curasque fatigant.
<Sil. 1.676>	Lentulus, ut cernens accensae tecta Sagunti, / poscendum poenae iuuenem celerique negantis / exuri bello Carthaginis arua iubebat.
<Sil. 1.679>	at Fabius, cauta speculator mente futuri / nec laetus dubiis parcusque lacessere Martem / et melior clauso bellum producere ferro, / prima super tantis rebus pensanda, ducisne / ceperit arma furor, patres an signa moueri / censuerint, mittique uiros, qui exacta reportent.
<Sil. 1.685>	prouidus haec ritu uatis fundebat ab alto / pectore praemeditans Fabius surgentia bella, / ut saepe e celsa grandaeuus puppe magister, / prospiciens signis uenturum in carbasa Corum, / summo iam dudum substringit lintea malo.
<Sil. 1.690>	sed lacrimae atque ira mixtus dolor impulit omnis / praecipitare latens fatum, lectique senatu, / qui ductorem adeant; si perstet surdus in armis / pactorum, uertant inde ad Carthaginis arces / nec diuum oblitis indicere bella morentur.
<Sil. 2.1>	Caeruleis prouecta uadis iam Dardana puppis / tristia magnanimi portabat iussa senatus / primoresque patrum.
<Sil. 2.3>	Fabius, Tirynthia proles, / ter centum memorabat auos, quos turbine Martis / abstulit una dies, cum Fors non aequa labori / patricio Cremerae maculauit sanguine ripas.
<Sil. 2.7>	huic comes aequato sociauit munere curas / Publicola, ingentis Volesi Spartana propago.
<Sil. 2.9>	is cultam referens insigni nomine plebem / Ausonios atauo ducebat consule fastus.
<Sil. 2.11>	Hos ut depositis portum contingere uelis / allatum Hannibali consultaque ferre senatus / iam medio seram bello poscentia pacem / ductorisque simul conceptas foedere poenas, / ocius armatas passim per litora turmas / ostentare iubet minitantia signa recensque / perfusos clipeos et tela rubentia caede.
<Sil. 2.18>	haud dictis nunc esse locum; strepere omnia clamat / Tyrrhenae clangore tubae gemituque cadentum.
<Sil. 2.20>	dum detur, relegant pontum neu se addere clausis / festinent: notum quid caede calentibus armis, / quantum irae liceat, motusue quid audeat ensis.
<Sil. 2.23>	sic ducis adfatu per inhospita litora pulsi / conuerso Tyrios petierunt remige patres.
<Sil. 2.25>	Hic alto Poenus fundentem uela carinam / incessens dextra Nostrum, pro Iuppiter!
<Sil. 2.26>	inquit / nostrum ferre caput parat illa per aequora puppis.
<Sil. 2.28>	heu caecae mentes tumefactaque corda secundis!
<Sil. 2.29>	armatum Hannibalem poenae petit impia tellus!
<Sil. 2.30>	ne deposce, adero; dabitur tibi copia nostri / ante expectatum, portisque focisque timebis / quae nunc externos defendis, Roma, penatis.
<Sil. 2.33>	Tarpeios iterum scopulos praeruptaque saxa / scandatis licet et celsam migretis in arcem: /
<Sil. 2.35>	nullo iam capti uitam pensabitis auro.
<Sil. 2.36>	Incensi dictis animi, et furor additus armis.
<Sil. 2.37>	conditur extemplo telorum nubibus aether, / et densa resonant saxorum grandine turres.
<Sil. 2.39>	ardor agit, prouecta queat dum cernere muros, / inque oculis profugae Martem exercere carinae.
<Sil. 2.41>	ipse autem incensas promissa piacula turmas / flagitat insignis nudato uulnere ductor / ac repetens questus furibundo personat ore: /
<Sil. 2.44>	Poscimur, o socii, Fabiusque e puppe catenas / ostentat, dominique uocat nos ira senatus.
<Sil. 2.46>	si taedet coepti culpandaue mouimus arma, / Ausoniam ponto propere reuocate carinam: /
<Sil. 2.48>	nil moror: en, uincta lacerandum tradite dextra.
<Sil. 2.49>	nam cur, Eoi deductus origine Beli, / tot Libyae populis, tot circumfusus Hiberis, / seruitium perferre negem?
<Sil. 2.51>	Rhoeteius immo / aeternum imperitet populis saeclisque propaget / regna ferox; nos iussa uirum nutusque tremamus.
<Sil. 2.54>	effundunt gemitus atque omina tristia uertunt / in stirpem Aeneadum ac stimulant clamoribus iras.
<Sil. 2.56>	Discinctos inter Libyas populosque bilinguis / Marmaricis audax in bella Oenotria signis / uenerat Asbyte, proles Garamantis Hiarbae.
<Sil. 2.59>	Hammone hic genitus, Phorcynidos antra Medusae / Cinyphiumque Macen et iniquo e sole calentis / Battiadas late imperio sceptrisque regebat.
<Sil. 2.62>	cui patrius Nasamon aeternumque arida Barce, / cui nemora Autololum atque infidae litora Syrtis / parebant nullaque leuis Gaetulus habena.
<Sil. 2.65>	atque is fundarat thalamos Tritonide nympha, / unde genus proauumque Iouem regina ferebat / et sua fatidico repetebat nomina luco.
<Sil. 2.68>	haec ignara uiri uacuoque adsueta cubili / uenatu et siluis primos defenderat annos; / non calathis mollita manus operataue fuso / Dictynnam et saltus et anhelum impellere planta / cornipedem ac strauisse feras immitis amabat.
<Sil. 2.73>	quales Threiciae Rhodopen Pangaeaque lustrant / saxosis nemora alta iugis cursuque fatigant / Hebrum innupta manus: spreti Ciconesque Getaeque / et Rhesi domus et lunatis Bistones armis.
<Sil. 2.77>	Ergo habitu insignis patrio, religata fluentem / Hesperidum nodo crinem dextrumque feroci / nuda latus Marti ac fulgentem tegmine laeuam / Thermodontiaca munita in proelia pelta, / fumantem rapidis quatiebat cursibus axem.
<Sil. 2.82>	pars comitum biiugo curru, pars cetera dorso / fertur equi; nec non Veneris iam foedera passae / reginam cingunt, sed uirgine densior ala est.
<Sil. 2.85>	ipsa autem gregibus per longa mapalia lectos / ante aciem ostentabat equos, tumulumque propincum / dum sequitur gyris, campo uibrata per auras / spicula contorquens summa ponebat in arce.
<Sil. 2.89>	Hanc hasta totiens intrantem moenia Mopsus / non tulit et celsis senior Gortynia muris / tela sonante fugat neruo liquidasque per auras / derigit aligero letalia uulnera ferro.
<Sil. 2.93>	Cres erat, aerisonis Curetum aduectus ab antris, / Dictaeos agitare puer leuioribus armis / pennata saltus adsuetus harundine Mopsus.
<Sil. 2.96>	ille uagam caelo demisit saepe uolucrem, / ille procul campo linquentem retia ceruum / uulnere sistebat, rueretque inopina sub ictu / ante fera incauto quam sibila poneret arcus.
<Sil. 2.100>	nec se tum pharetra iactauit iustius ulla / Eois quamquam certet Gortyna sagittis.
<Sil. 2.102>	uerum ut opum leuior uenatu extendere uitam / abnuit, atque artae res exegere per aequor, / coniuge cum Meroe natisque inglorius hospes / intrarat miseram fato ducente Saguntum.
<Sil. 2.106>	coryti fratrum ex umeris calamique paterni / pendebant uolucerque chalybs, Minoia tela.
<Sil. 2.108>	hic medius iuuenum Massylae gentis in agmen / crebra Cydoneo fundebat spicula cornu.
<Sil. 2.110>	iam Garamum audacemque Thyrum pariterque ruentis / Gisgonem leuemque Bagam indignumque sagittae, / impubem malas, tam certae occurrere Lixum / fuderat et plena tractabat bella pharetra.
<Sil. 2.114>	tum uultum intendens telumque in uirginis ora / desertum non grata Iouem per uota uocabat.
<Sil. 2.116>	namque ut fatiferos conuerti prospicit arcus, / opposito procul insidiis Nasamonias Harpe / corpore praeripuit letum calamumque uolantem, / dum clamat, patulo excipiens tramisit hiatu, / et primae ferrum a tergo uidere sorores.
<Sil. 2.121>	at comitis frendens casu labentia uirgo / membra leuat paruaque oculos iam luce natantis / inrorat lacrimis totisque adnisa doloris / uiribus intorquet letalem in moenia cornum.
<Sil. 2.125>	illa uolans umerum rapido transuerberat ictu / conantis Dorylae, iunctis iam cornibus arcus / et ducti spatium nerui complente sagitta, / excutere in uentos resoluto pollice ferrum.
<Sil. 2.129>	tum subitum in uulnus praeceps deuoluitur altis / aggeribus muri, iuxtaque cadentia membra / effusi uersa calami fluxere pharetra.
<Sil. 2.132>	exclamat paribus frater uicinus in armis / Icarus ulciscique parat lacrimabile fatum.
<Sil. 2.134>	atque illum raptim promentem in proelia telum / Hannibal excussi praeuertit turbine saxi.
<Sil. 2.136>	labuntur gelido torpentia frigore membra, / deficiensque manus pharetrae sua tela remisit.
<Sil. 2.138>	At pater in gemino natorum funere Mopsus / correptos arcus ter maesta mouit ab ira, / ter cecidit dextra, et notas dolor abstulit artis.
<Sil. 2.141>	paenitet heu sero dulcis liquisse penatis, / adreptoque auide, quo concidis, Icare, saxo, / postquam aeuum senior percussaque pectora frustra / sentit et, ut tantos compescat morte dolores, / nil opis in dextra, uastae se culmine turris / praecipitem iacit et delapsus pondere prono / membra super nati moribundos explicat artus.
<Sil. 2.148>	Dum cadit externo Gortynius aduena bello, / iam noua molitus stimulato milite Theron, / Alcidae templi custos araeque sacerdos, / non expectatum Tyriis effuderat agmen / et fera miscebat reserata proelia porta.
<Sil. 2.153>	atque illi non hasta manu, non uertice cassis, / sed fisus latis umeris et mole iuuentae / agmina uastabat claua, nihil indigus ensis.
<Sil. 2.156>	exuuiae capiti impositae tegimenque leonis / terribilem attollunt excelso uertice rictum.
<Sil. 2.158>	centum angues idem Lernaeaque monstra gerebat / in clipeo et sectis geminam serpentibus hydram.
<Sil. 2.160>	ille Iubam Thapsumque patrem clarumque Micipsam / nomine aui Maurumque Sacen, a moenibus actos / palantisque fuga, praeceps ad litora cursu / egerat, atque una spumabant aequora dextra.
<Sil. 2.164>	nec contentus Idi leto letoque Cothonis / Marmaridae nec caede Rothi nec caede Iugurthae, / Asbytes currum et radiantis tegmina laeuae / poscebat uotis gemmataque lumina peltae / atque in belligera uersabat uirgine mentem.
<Sil. 2.169>	quem ruere ut telo uidit regina cruento, / obliquos detorquet equos laeuumque per orbem / fallaci gyro campum secat ac uelut ales / auerso rapitur sinuata per aequora curru.
<Sil. 2.173>	dumque ea se ex oculis aufert, atque ocior Euro / incita pulueream campo trahit ungula nubem, / aduersum late stridens rota proterit agmen, / ingerit et crebras uirgo trepidantibus hastas.
<Sil. 2.177>	hic cecidere Lycus Thamyrisque et nobile nomen / Eurydamas, clari deductum stirpe parentis, / qui thalamos ausus quondam sperare superbos / (heu demens!)
<Sil. 2.180>	Ithacique torum; sed enim arte pudica / fallacis totiens reuoluto stamine telae / deceptus, mersum pelago iactarat Vlixen.
<Sil. 2.183>	ast Ithacus uero ficta pro morte loquacem / adfecit leto, taedaeque ad funera uersae.
<Sil. 2.185>	gens extrema uiri campis deletur Hiberis / Eurydamas Nomados dextra: superinstrepit ater / et seruat cursum perfractis ossibus axis.
<Sil. 2.188>	Iamque aderat remeans uirgo, inter proelia postquam / distringi Therona uidet, saeuamque bipennem / perlibrans mediae fronti, spolium inde superbum / Herculeasque tibi exuuias, Dictynna, uouebat.
<Sil. 2.192>	nec segnis Theron tantae spe laudis in ipsos / aduersus consurgit equos uillosaque fului / ingerit obiectans trepidantibus ora leonis.
<Sil. 2.195>	attoniti terrore nouo rictuque minaci / quadrupedes iactant resupino pondere currum.
<Sil. 2.197>	tum saltu Asbyten conantem linquere pugnas / occupat incussa gemina inter tempora claua, / feruentisque rotas turbataque frena pauore / disiecto spargit conlisa per ossa cerebro, / ac rapta properans caedem ostentare bipenni / amputat e curru reuolutae uirginis ora.
<Sil. 2.203>	necdum irae positae.
<Sil. 2.203>	celsa nam figitur hasta / spectandum caput: id gestent ante agmina Poenum / imperat, et propere currus ad moenia uertant.
<Sil. 2.206>	Haec caecus fati diuumque abeunte fauore / uicino Theron edebat proelia leto.
<Sil. 2.208>	namque aderat toto ore ferens iramque minasque / Hannibal et caesam Asbyten fixique tropaeum / infandum capitis furiata mente dolebat.
<Sil. 2.211>	ac simul aerati radiauit luminis umbo, / et concussa procul membris uelocibus arma / letiferum intonuere, fugam perculsa repente / ad muros trepido conuertunt agmina cursu: /
<Sil. 2.215>	sicut agit leuibus per sera crepuscula pennis / e pastu uolucres ad nota cubilia uesper; / aut, ubi Cecropius formidine nubis aquosae / sparsa super flores examina tollit Hymettos, / ad dulcis ceras et odori corticis antra / mellis apes grauidae properant densoque uolatu / raucum conexae glomerant ad limina murmur.
<Sil. 2.222>	praecipitat metus attonitos, caecique feruntur.
<Sil. 2.223>	heu blandum caeli lumen!
<Sil. 2.223>	tantone cauetur / mors reditura metu nascentique addita fata?
<Sil. 2.225>	consilium damnant portisque atque aggere tuto / erupisse gemunt: retinet uix agmina Theron / interdumque manu, interdum clamore minisque: /
<Sil. 2.228>	State, uiri; meus ille hostis; mihi gloria magnae, / state, uenit pugnae.
<Sil. 2.229>	muro tectisque Sagunti / hac abigam Poenos dextra; spectacula tantum / ferte, uiri; uel, si cunctos metus acer in urbem / (heu deforme!)
<Sil. 2.232>	rapit, soli mihi claudite portas.
<Sil. 2.233>	At Poenus rapido praeceps ad moenia cursu, / dum pauitant trepidi rerum fessique salutis, / tendebat.
<Sil. 2.235>	stat primam urbem murosque patentis / postposita caede et dilata inuadere pugna.
<Sil. 2.237>	id postquam Herculeae custos uidet impiger arae, / emicat et uelox formidine praeuenit hostem.
<Sil. 2.239>	gliscit Elissaeo uiolentior ira tyranno: /
<Sil. 2.240>	Tu solue interea nobis, bone ianitor urbis, / supplicium, ut pandas inquit tua moenia leto.
<Sil. 2.242>	nec plura effari sinit ira, rotatque coruscum / mucronem; sed contortum prior impete uasto / Daunius huic robur iuuenis iacit.
<Sil. 2.244>	arma fragore / icta graui raucum gemuere, alteque resultant / aere inlisa cauo nodosae pondera clauae.
<Sil. 2.247>	at uiduus teli et frustrato proditus ictu, / pernici uelox cursu rapit incita membra / et celeri fugiens perlustrat moenia planta.
<Sil. 2.250>	instat atrox terga increpitans fugientia uictor.
<Sil. 2.251>	conclamant matres, celsoque e culmine muri / lamentis uox mixta sonat: nunc nomine noto / appellant, seras fesso nunc pandere portas / posse uolunt; quatit hortantum praecordia terror / ne simul accipiant ingentem moenibus hostem.
<Sil. 2.256>	incutit umbonem fesso adsultatque ruenti / Poenus et ostentans spectantem e moenibus urbem / I, miseram Asbyten leto solare propinquo — / haec dicens, iugulo optantis dimittere uitam / infestum condit mucronem ac regia laetus / quadrupedes spolia abreptos a moenibus ipsis, / quis aditum portae trepidantum saepserat agmen, / uictor agit curruque uolat per ouantia castra.
<Sil. 2.264>	At Nomadum furibunda cohors miserabile humandi / deproperat munus tumulique adiungit honorem / et rapto cineres ter circum corpore lustrat.
<Sil. 2.267>	hinc letale uiri robur tegimenque tremendum / in flammas iaciunt, ambustoque ore genisque / deforme alitibus liquere cadauer Hiberis.
<Sil. 2.270>	Poenorum interea quis rerum summa potestas, / consultant bello super, et quae dicta ferantur / Ausoniae populis, oratorumque minaci / aduentu trepidant.
<Sil. 2.273>	mouet hinc foedusque fidesque / et testes superi iurataque pacta parentum, / hinc popularis amor coeptantis magna iuuentae, / et sperare iuuat belli meliora.
<Sil. 2.276>	sed, olim / ductorem infestans odiis gentilibus, Hannon / sic adeo increpitat studia incautumque fauorem: /
<Sil. 2.279>	Cuncta quidem, patres, (neque enim cohibere minantum / irae se ualuere) premunt formidine uocem: /
<Sil. 2.281>	haud tamen abstiterim.
<Sil. 2.281>	mortem licet arma propinquent, / testabor superos, et caelo nota relinquam / quae postrema salus rerum patriaeque reposcit.
<Sil. 2.284>	nec nunc obsessa demum et fumante Sagunto / haec serus uates Hannon canit.
<Sil. 2.285>	anxia rupi / pectora ne castris innutriretur et armis / exitiale caput; monui et, dum uita, monebo, / ingenitum noscens uirus flatusque paternos, / ut, qui stelligero speculatur sidera caelo, / uenturam pelagi rabiem Caurique futura / praedicit miseris haud uanus flamina nautis.
<Sil. 2.292>	consedit solio rerumque inuasit habenas: /
<Sil. 2.293>	ergo armis foedus fasque omne abrumpitur armis, / oppida quassantur, longeque in moenia nostra / Aeneadum arrectae mentes, disiectaque pax est.
<Sil. 2.296>	exagitant manes iuuenem furiaeque paternae / ac funesta sacra et conuersi foedere rupto / in caput infidum superi Massylaque uates.
<Sil. 2.299>	an nunc ille noui caecus caligine regni / externas arces quatit aut Tirynthia tecta?
<Sil. 2.301>	sic propria luat hoc poena nec misceat urbis / fata suis: nunc hoc, hoc inquam, tempore muros / oppugnat, Carthago, tuos teque obsidet armis.
<Sil. 2.304>	lauimus Hennaeas animoso sanguine uallis / et uix conducto produximus arma Lacone.
<Sil. 2.306>	nos ratibus laceris Scyllaea repleuimus antra / classibus et refluo spectauimus aequore raptis / contorta e fundo reuomentem transtra Charybdin.
<Sil. 2.309>	respice, pro demens, pro pectus inane deorum, / Aegatis Libyaeque procul fluitantia membra!
<Sil. 2.311>	quo ruis et patriae exitio tibi nomina quaeris?
<Sil. 2.312>	scilicet immensae, uisis iuuenalibus armis, / subsident Alpes, subsidet mole niuali / Alpibus aequatum attollens caput Apenninus.
<Sil. 2.315>	sed campos fac, uane, dari.
<Sil. 2.315>	num gentibus istis / mortales animi, aut ferro flammaue fatiscunt?
<Sil. 2.317>	haud tibi Neritia cernes cum prole laborem.
<Sil. 2.318>	pubescit castris miles, galeaque teruntur / nondum signatae flaua lanugine malae, / nec requies aeui nota, exanguesque merendo / stant prima inter signa senes letumque lacessunt.
<Sil. 2.322>	ipse ego Romanas perfosso corpore turmas / tela intorquentis correpta e uulnere uidi, / uidi animos mortesque uirum decorisque furorem.
<Sil. 2.325>	si bello absistis nec te uictoribus offers, / quantum heu, Carthago, donat tibi sanguinis Hannon!
<Sil. 2.327>	Gestar ad haec (namque impatiens asperque coquebat / iamdudum immites iras mediamque loquentis / bis conatus erat turbando abrumpere uocem) / Concilione inquit Libyae Tyrioque senatu, / pro superi, Ausonius miles sedet, armaque tantum / haud dum sumpta uiro?
<Sil. 2.332>	nam cetera non latet hostis.
<Sil. 2.333>	nunc geminas Alpes Apenninumque minatur, / nunc freta Sicaniae et Scyllaei litoris undas, / nec procul est quin iam manes umbrasque pauescat / Dardanias: tanta accumulat praeconia leto / uulneribusque uirum ac tollit sub sidera gentem.
<Sil. 2.338>	mortalem, mihi crede, licet formidine turpi / frigida corda tremant, mortalem sumimus hostem.
<Sil. 2.340>	uidi ego, cum, geminas artis post terga catenis / euinctus palmas, uulgo traheretur ouante / carceris in tenebras spes et fiducia gentis / Regulus Hectoreae; uidi, cum robore pendens / Hesperiam cruce sublimis spectaret ab alta.
<Sil. 2.345>	nec uero terrent puerilia protinus ora / sub galea et pressae properata casside malae.
<Sil. 2.347>	indole non adeo segni sumus: aspice, turmae / quot Libycae certant annos anteire labore / et nudis bellantur equis; ipse, aspice, ductor, / cum primam tenero uocem proferret ab ore, / iam bella et lituos ac flammis urere gentem / iurabat Phrygiam atque animo patria arma mouebat.
<Sil. 2.353>	proinde polo crescant Alpes, astrisque coruscos / Apenninus agat scopulos: per saxa niuesque / (dicam etenim, ut stimulent atram uel inania mentem), / per caelum est qui pandat iter: pudet Hercule tritas / desperare uias laudemque timere secundam.
<Sil. 2.358>	sed Libyae clades et primi incendia belli / aggerat atque iterum pro libertate labores / Hannon ferre uetat.
<Sil. 2.360>	ponat formidinis aestus / parietibusque domus imbellis femina seruet / singultantem animam; nos, nos contra ibimus hostem, / quis procul a Tyria dominos depellere Byrsa, / uel Ioue non aequo, fixum est.
<Sil. 2.364>	sin fata repugnant, / et iam damnata cessit Carthagine Mauors, / occumbam potius nec te, patria inclita, dedam / aeternum famulam liberque Acheronta uidebo.
<Sil. 2.368>	nam quae, pro superi, Fabius iubet!
<Sil. 2.368>	ocius arma / exuite et capta descendite ab arce Sagunti.
<Sil. 2.370>	tum delecta manus scutorum incendat aceruos, / uranturque rates, ac toto absistite ponto.
<Sil. 2.372>	di, procul o, merita est numquam si talia plecti / Carthago, prohibete nefas nostrique solutas / ductoris seruate manus!
<Sil. 2.374>	ut deinde resedit, / factaque censendi patrum de more potestas, / hic Hannon reddi propere certamine rapta / instat et auctorem uiolati foederis addit.
<Sil. 2.378>	tum uero attoniti, ceu templo inrumperet hostis, / exiluere patres, Latioque id uerteret omen / orauere deum.
<Sil. 2.380>	at postquam discordia sensit / pectora et infidas ad Martem uergere mentes, / non ultra patiens Fabius rexisse dolorem / concilium propere exposcit, patribusque uocatis, / bellum se gestare sinu pacemque profatus, / quid sedeat, legere ambiguis neu fallere dictis / imperat ac, saeuo neutrum renuente senatu, / ceu clausas acies gremioque effunderet arma, / Accipite infaustum Libyae euentuque priori / par inquit bellum, et laxos effundit amictus.
<Sil. 2.390>	tum patrias repetit pugnandi nuntius arces.
<Sil. 2.391>	Atque ea dum profugae regnis agitantur Elissae, / †accitis uelox populis, quis aegra lababat / ambiguo sub Marte fides, praedaque grauatus / ad muros Poenus reuocauerat arma Sagunti.
<Sil. 2.395>	Ecce autem clipeum saeuo fulgore micantem / Oceani gentes ductori dona ferebant, / Callaicae telluris opus, galeamque coruscis / subnixam cristis, uibrant quae uertice coni / albentis niueae tremulo nutamine pennae, / ensem, unam ac multis fatalem milibus hastam; / praeterea textam nodis auroque trilicem / loricam, nulli tegimen penetrabile telo.
<Sil. 2.403>	haec, aere et duri chalybis perfecta metallo / atque opibus perfusa Tagi, per singula laetis / lustrat ouans oculis et gaudet origine regni.
<Sil. 2.406>	Condebat primae Dido Carthaginis arces, / instabatque operi subducta classe iuuentus.
<Sil. 2.408>	molibus hi claudunt portus, his tecta domosque / partiris, iustae Bitia uenerande senectae.
<Sil. 2.410>	ostentant caput effossa tellure repertum / bellatoris equi atque omen clamore salutant.
<Sil. 2.412>	has inter species orbatum classe suisque / Aenean pulsum pelago dextraque precantem / cernere erat: fronte hunc auide regina serena / infelix ac iam uultu spectabat amico.
<Sil. 2.416>	hinc et speluncam furtiuaque foedera amantum / Callaicae fecere manus: it clamor ad auras / latratusque canum, subitoque exterrita nimbo / occultant alae uenantum corpora siluis.
<Sil. 2.420>	nec procul Aeneadum uacuo iam litore classis / aequora nequiquam reuocante petebat Elissa.
<Sil. 2.422>	ipsa pyram super ingentem stans saucia Dido / mandabat Tyriis ultricia bella futuris, / ardentemque rogum media spectabat ab unda / Dardanus et magnis pandebat carbasa fatis.
<Sil. 2.426>	parte alia supplex infernis Hannibal aris / arcanum Stygia libat cum uate cruorem / et primo bella Aeneadum iurabat ab aeuo.
<Sil. 2.429>	at senior Siculis exultat Hamilcar in aruis: /
<Sil. 2.430>	spirantem credas certamina anhela mouere, / ardor inest oculis, toruumque minatur imago.
<Sil. 2.432>	Necnon et laeuum clipei latus aspera signis / implebat Spartana cohors; hanc ducit ouantem / Ledaeis ueniens uictor Xanthippus Amyclis.
<Sil. 2.435>	iuxta triste decus pendet sub imagine poenae / Regulus et fidei dat magna exempla Sagunto.
<Sil. 2.437>	laetior at circa facies: agitata ferarum / agmina uenatu et caelata mapalia fulgent, / nec procul usta cutem nigri soror horrida Mauri / adsuetas mulcet patrio sermone leaenas.
<Sil. 2.441>	it liber campi pastor, cui fine sine ullo / inuetitum saltus penetrat pecus: omnia Poenum / armenti uigilem patrio de more secuntur, / gaesaque latratorque Cydon tectumque focique / in silicis uenis et fistula nota iuuencis.
<Sil. 2.446>	eminet excelso consurgens colle Saguntos, / quam circa immensi populi condensaque cingunt / agmina certantum pulsantque trementibus hastis.
<Sil. 2.449>	extrema clipei stagnabat Hiberus in ora, / curuatis claudens ingentem flexibus orbem.
<Sil. 2.451>	Hannibal abrupto transgressus foedere ripas / Poenorum populos Romana in bella uocabat.
<Sil. 2.453>	tali sublimis dono, noua tegmina latis / aptat concutiens umeris celsusque profatur: /
<Sil. 2.455>	Heu quantum Ausonio sudabitis, arma, cruore!
<Sil. 2.456>	quas, belli uindex, poenas mihi, Curia, pendes!
<Sil. 2.457>	Iamque senescebat uallatus moenibus hostis, / carpebatque dies urbem, dum signa manusque / expectant fessi socias.
<Sil. 2.459>	tandem aequore uano / auertunt oculos frustrataque litora ponunt / et propius suprema uident.
<Sil. 2.461>	sedet acta medullis / iamdudum atque inopes penitus coquit intima pestis.
<Sil. 2.463>	est furtim lento misere durantia tabo / uiscera et exurit siccatas sanguine uenas / per longum celata fames.
<Sil. 2.465>	iam lumina retro / exesis fugere genis, iam lurida sola / tecta cute et uenis male iuncta trementibus ossa / extant consumptis uisu deformia membris.
<Sil. 2.469>	umentis rores noctis terramque madentem / solamen fecere mali, cassoque labore / e sicco frustra presserunt robore sucos.
<Sil. 2.472>	nil temerare piget: rabidi ieiunia uentris / insolitis adigunt uesci, resolutaque, nudos / linquentes clipeos, armorum tegmina mandunt.
<Sil. 2.475>	Desuper haec caelo spectans Tirynthius alto / inlacrimat fractae nequiquam casibus urbis.
<Sil. 2.477>	namque metus magnique tenent praecepta parentis / ne saeuae tendat contra decreta nouercae.
<Sil. 2.479>	sic igitur coepta occultans ad limina sanctae / contendit Fidei secretaque pectora temptat.
<Sil. 2.481>	arcanis dea laeta polo tum forte remoto / caelicolum magnas uoluebat conscia curas.
<Sil. 2.483>	quam tali adloquitur Nemeae pacator honore: /
<Sil. 2.484>	Ante Iouem generata, decus diuumque hominumque, / qua sine non tellus pacem, non aequora norunt, / iustitiae consors tacitumque in pectore numen, / exitiumne tuae dirum spectare Sagunti / et tot pendentem pro te, dea, cernere poenas / urbem lenta potes?
<Sil. 2.489>	moritur tibi uulgus, et unam / te matres uincente fame, te maesta uirorum / ora uocant, primaque sonant te uoce minores.
<Sil. 2.492>	fer caelo auxilium et fessis da surgere rebus.
<Sil. 2.493>	Haec satus Alcmena; contra cui talia uirgo: /
<Sil. 2.494>	Cerno equidem, nec pro nihilo est mihi foedera rumpi, / statque dies ausis olim tam tristibus ultor.
<Sil. 2.496>	sed me pollutas properantem linquere terras / sedibus his tectisque Iouis succedere adegit / fecundum in fraudes hominum genus: impia liqui / et, quantum terrent, tantum metuentia regna / ac furias auri nec uilia praemia fraudum / et super haec ritu horrificos ac more ferarum / uiuentis rapto populos luxuque solutum / omne decus multaque oppressum nocte pudorem.
<Sil. 2.504>	uis colitur, iurisque locum sibi uindicat ensis, / et probris cessit uirtus.
<Sil. 2.505>	en, aspice gentes: /
<Sil. 2.506>	nemo insons: pacem seruant commercia culpae.
<Sil. 2.507>	sed si cura, tua fundata ut moenia dextra / dignum te seruent memorando fine uigorem, / dedita nec fessi tramittant corpora Poeno: /
<Sil. 2.510>	quod solum nunc fata sinunt seriesque futuri, / extendam leti decus atque in saecula mittam / ipsaque laudatas ad manes prosequar umbras.
<Sil. 2.513>	Inde seuera leui decurrens aethere uirgo / luctantem fatis petit inflammata Saguntum.
<Sil. 2.515>	inuadit mentes et pectora nota pererrat / immittitque animis numen.
<Sil. 2.516>	tum fusa medullis / implicat atque sui flagrantem inspirat amorem.
<Sil. 2.518>	arma uolunt temptantque aegros ad proelia nisus.
<Sil. 2.519>	insperatus adest uigor, interiusque recursat / dulcis honor diuae et sacrum pro uirgine letum.
<Sil. 2.521>	it tacitus fessis per ouantia pectora sensus / uel leto grauiora pati saeuasque ferarum / attemptare dapes et mensis addere crimen.
<Sil. 2.524>	sed prohibet culpa pollutam extendere lucem / casta Fides paribusque famem compescere membris.
<Sil. 2.526>	Quam simul inuisae gentis conspexit in arce, / forte ferens sese Libycis Saturnia castris, / uirgineum increpitat miscentem bella furorem / atque ira turbata gradum ciet ocius atram / Tisiphonen imos agitantem uerbere manes, / et palmas tendens Hos inquit noctis alumna, / hos muros impelle manu populumque ferocem / dextris sterne suis: Iuno iubet.
<Sil. 2.533>	ipsa propinqua / effectus studiumque tuum de nube uidebo.
<Sil. 2.535>	illa deos summumque Iouem turbantia tela, / quis Acheronta moues, flammam immanesque chelydros / stridoremque tuum, quo territa comprimit ora / Cerberus, ac mixto quae spumant felle uenena / et quicquid scelerum, poenarum quicquid et irae / pectore fecundo coquitur tibi, congere praeceps / in Rutulos totamque Erebo demitte Saguntum.
<Sil. 2.542>	hac mercede Fides constet delapsa per auras.
<Sil. 2.543>	Sic uoce instimulans dextra dea concita saeuam / Eumenida incussit muris, tremuitque repente / mons circum, et grauior sonuit per litora fluctus.
<Sil. 2.546>	sibilat insurgens capiti et turgentia circa / multus colla micat squalenti tergore serpens.
<Sil. 2.548>	Mors graditur uasto caua pandens guttura rictu / casuroque inhiat populo: tunc Luctus et atri / pectora circumstant Planctus Maerorque Dolorque, / atque omnes adsunt Poenae, formaque trifauci / personat insomnis lacrimosae Ianitor aulae.
<Sil. 2.553>	protinus adsimulat faciem mutabile monstrum / Tiburnae gressumque simul sonitumque loquentis.
<Sil. 2.555>	haec bello uacuos et saeui turbine Martis / lugebat thalamos, Murro spoliata marito, / clara genus Daunique trahens a sanguine nomen.
<Sil. 2.558>	cui uultus induta pares disiectaque crinem / Eumenis in medios inrumpit turbida coetus / et maestas lacerata genas Quis terminus?
<Sil. 2.560>	inquit / sat Fidei proauisque datum.
<Sil. 2.561>	uidi ipsa cruentum, / ipsa meum uidi lacerato uulnere nostras / terrentem Murrum noctes et dira sonantem: /
<Sil. 2.564>	Eripe te, coniunx, miserandae casibus urbis / et fuge, si terras adimit uictoria Poeni, / ad manes, Tiburna, meos; cecidere penates, / occidimus Rutuli, tenet omnia Punicus ensis.
<Sil. 2.568>	mens horret, nec adhuc oculis absistit imago.
<Sil. 2.569>	nullane iam posthac tua tecta, Sagunte, uidebo?
<Sil. 2.570>	felix, Murre, necis patriaque superstite felix.
<Sil. 2.571>	at nos, Sidoniis famulatum matribus actas, / post belli casus uastique pericula ponti / Carthago aspiciet uictrix, tandemque suprema / nocte obita Libyae gremio captiua iacebo.
<Sil. 2.575>	sed uos, o iuuenes, uetuit quos conscia uirtus / posse capi, quis telum ingens contra aspera mors est, / uestris seruitio manibus subducite matres.
<Sil. 2.578>	ardua uirtutem profert uia: pergite primi / nec facilem populis nec notam inuadere laudem.
<Sil. 2.580>	His ubi turbatas hortatibus impulit aures, / inde petit tumulum, summo quem uertice montis / Amphitryoniades spectandum ex aequore nautis / struxerat et grato cineres decorarat honore.
<Sil. 2.584>	excitus sede, horrendum, prorumpit ab ima / caeruleus maculis auro squalentibus anguis.
<Sil. 2.586>	ignea sanguinea radiabant lumina flamma, / oraque uibranti stridebant sibila lingua.
<Sil. 2.588>	isque inter trepidos coetus mediamque per urbem / uoluitur et muris propere delabitur altis / ac similis profugo uicina ad litora tendit / spumantisque freti praeceps immergitur undis.
<Sil. 2.592>	Tum uero excussae mentes, ceu prodita tecta / expulsi fugiant manes, umbraeque recusent / captiuo iacuisse solo.
<Sil. 2.594>	sperare salutem / pertaesum, damnantque cibos: agit abdita Erinys.
<Sil. 2.596>	haud grauior duris diuum inclementia rebus / quam leti perferre moras: abrumpere uitam / ocius attoniti quaerunt lucemque grauantur.
<Sil. 2.599>	certatim structus subrectae molis ad astra / in media stetit urbe rogus: portantque trahuntque / longae pacis opes quaesitaque praemia dextris, / Callaico uestes distinctas matribus auro / armaque Dulichia proauis portata Zacyntho / et prisca aduectos Rutulorum ex urbe penates.
<Sil. 2.605>	huc, quicquid superest captis, clipeosque simulque / infaustos iaciunt enses et condita bello / effodiunt penitus terra gaudentque superbi / uictoris praedam flammis donare supremis.
<Sil. 2.609>	Quae postquam congesta uidet feralis Erinys, / lampada flammiferis tinctam Phlegethontis in undis / quassat et inferna superos caligine condit.
<Sil. 2.612>	inde opus aggressi toto quod nobile mundo / aeternum inuictis infelix gloria seruat.
<Sil. 2.614>	princeps Tisiphone lentum indignata pauentum / pressit ouans capulum cunctantemque impulit ensem / et dirum insonuit Stygio bis terque flagello.
<Sil. 2.617>	inuitas maculant cognato sanguine dextras / miranturque nefas auersa mente peractum / et facto sceleri inlacrimant.
<Sil. 2.619>	hic turbidus ira / et rabie cladum perpessaeque ultima uitae / obliquos uersat materna per ubera uisus.
<Sil. 2.622>	hic raptam librans dilectae in colla securim / coniugis increpitat sese mediumque furorem / proiecta damnat stupefactus membra bipenni.
<Sil. 2.625>	nec tamen euasisse datur; nam uerbera Erinys / incutit atque atros insibilat ore tumores.
<Sil. 2.627>	sic thalami fugit omnis amor, dulcesque marito / effluxere tori, et subiere obliuia taedae.
<Sil. 2.629>	ille iacit totis conisus uiribus aegrum / in flammas corpus, densum qua turbine nigro / exundat fumans piceus caligine uertex.
<Sil. 2.632>	At medios inter coetus pietate sinistra, / infelix Tymbrene, furis, Poenoque parentis / dum properas auferre necem, reddentia formam / ora tuam laceras temerasque simillima membra.
<Sil. 2.636>	uos etiam primo gemini cecidistis in aeuo, / Eurymedon fratrem et fratrem mentite Lycorma, / cuncta pares; dulcisque labor sua nomina natis / reddere et in uultu genetrici stare suorum.
<Sil. 2.640>	iam fixus iugulo culpa te soluerat ensis, / Eurymedon, inter miserae lamenta senectae, / dumque malis turbata parens deceptaque uisis / Quo ruis?
<Sil. 2.643>	huc ferrum clamat conuerte, Lycorma, / ecce simul iugulum perfoderat ense Lycormas.
<Sil. 2.645>	sed magno Quinam, Eurymedon, furor iste?
<Sil. 2.645>	sonabat / cum planctu geminaeque notis decepta figurae / funera mutato reuocabat nomine mater, / donec transacto tremebunda per ubera ferro / tunc etiam ambiguos cecidit super inscia natos.
<Sil. 2.650>	Quis diros urbis casus laudandaque monstra / et Fidei poenas ac tristia fata piorum / imperet euoluens lacrimis?
<Sil. 2.652>	uix Punica fletu / cessassent castra ac miserescere nescius hostis.
<Sil. 2.654>	urbs, habitata diu Fidei caeloque parentem / murorum repetens, ruit inter perfida gentis / Sidoniae tela atque immania facta suorum, / iniustis neglecta deis: furit ensis et ignis, / quique caret flamma, scelerum est locus.
<Sil. 2.658>	erigit atro / nigrantem fumo rogus alta ad sidera nubem.
<Sil. 2.660>	ardet in excelso proceri uertice montis / arx intacta prius bellis (hinc Punica castra / litoraque et totam soliti spectare Saguntum), / ardent tecta deum.
<Sil. 2.663>	resplendet imagine flammae / aequor, et in tremulo uibrant incendia ponto.
<Sil. 2.665>	Ecce inter medios caedum Tiburna furores / fulgenti dextram mucrone armata mariti / et laeua infelix ardentem lampada quassans / squalentemque erecta comam ac liuentia planctu / pectora nudatis ostendens saeua lacertis / ad tumulum Murri super ipsa cadauera fertur: /
<Sil. 2.671>	qualis, ubi inferni dirum tonat aula parentis, / iraque turbatos exercet regia manes, / Alecto solium ante dei sedemque tremendam / Tartareo est operata Ioui poenasque ministrat.
<Sil. 2.675>	arma uiri multo nuper defensa cruore / imponit tumulo inlacrimans, manesque precata / acciperent sese, flagrantem lampada subdit.
<Sil. 2.678>	tunc rapiens letum Tibi ego haec ait optime coniunx, / ad manes, en, ipsa fero.
<Sil. 2.679>	sic ense recepto / arma super ruit et flammas inuadit hiatu.
<Sil. 2.681>	Semiambusta iacet nullo discrimine passim / infelix obitus, permixto funere, turba: /
<Sil. 2.683>	ceu, stimulante fame cum uictor ouilia tandem / faucibus inuasit siccis leo, mandit hianti / ore fremens imbelle pecus, patuloque redundat / gutture ructatus large cruor: incubat atris / semesae stragis cumulis, aut murmure anhelo / infrendens laceros inter spatiatur aceruos: /
<Sil. 2.689>	late fusa iacent pecudes custosque Molossus / pastorumque cohors stabulique gregisque magister, / totaque uastatis disiecta mapalia tectis.
<Sil. 2.692>	inrumpunt uacuam Poeni tot cladibus arcem.
<Sil. 2.693>	tum demum ad manis perfecto munere Erinys / Iunoni laudata redit magnamque superba / exultat rapiens secum sub Tartara turbam.
<Sil. 2.696>	At uos, sidereae, quas nulla aequauerit aetas, / ite, decus terrarum, animae, uenerabile uulgus, / Elysium et castas sedes decorate piorum.
<Sil. 2.699>	cui uero non aequa dedit uictoria nomen / (audite, o gentes, neu rumpite foedera pacis / nec regnis postferte fidem!)
<Sil. 2.701>	uagus exul in orbe / errabit toto patriis proiectus ab oris, / tergaque uertentem trepidans Carthago uidebit.
<Sil. 2.704>	saepe Saguntinis somnos exterritus umbris / optabit cecidisse manu, ferroque negato / inuictus quondam Stygias bellator ad undas / deformata feret liuenti membra ueneno.
<Sil. 3.1>	Postquam rupta fides Tyriis et moenia castae / non aequo superum genitore euersa Sagunti, / extemplo positos finiti cardine mundi / uictor adit populos cognataque limina Gades.
<Sil. 3.5>	nec uatum mentes agitare et praescia corda / cessatum super imperio: citus aequore Bostar / uela dare et rerum praenoscere fata iubetur.
<Sil. 3.8>	prisca fides adytis longo seruatur ab aeuo, / qua sublime sedens, Cirrhaeis aemulus antris, / inter anhelantis Garamantas corniger Hammon / fatidico pandit uenientia saecula luco.
<Sil. 3.12>	hinc omen coeptis et casus scire futuros / ante diem bellique uices nouisse petebat.
<Sil. 3.14>	Exin clauigeri ueneratus numinis aras / captiuis onerat donis, quae nuper ab arce / uictor fumantis rapuit semusta Sagunti.
<Sil. 3.17>	uulgatum, nec cassa fides, ab origine fani / impositas durare trabes solasque per aeuum / condentum nouisse manus.
<Sil. 3.19>	hinc credere gaudent / consedisse deum seniumque repellere templis.
<Sil. 3.21>	tum, quis fas et honos adyti penetralia nosse, / femineos prohibent gressus ac limine curant / saetigeros arcere sues.
<Sil. 3.23>	nec discolor ulli / ante aras cultus: uelantur corpora lino, / et Pelusiaco praefulget stamine uertex.
<Sil. 3.26>	discinctis mos tura dare atque e lege parentum / sacrificam lato uestem distinguere clauo: /
<Sil. 3.28>	pes nudus tonsaeque comae castumque cubile.
<Sil. 3.29>	inrestincta focis seruant altaria flammae, / sed nulla effigies simulacraue nota deorum / maiestate locum et sacro impleuere timore.
<Sil. 3.32>	In foribus labor Alcidae: Lernaea recisis / anguibus hydra iacet, nexuque elisa leonis / ora Cleonaei patulo caelantur hiatu.
<Sil. 3.35>	at Stygius saeuis terrens latratibus umbras / ianitor, aeterno tum primum tractus ab antro, / uincla indignatur, metuitque Megaera catenas.
<Sil. 3.38>	iuxta Thraces equi pestisque Erymanthia et altos / aeripedis ramos superantia cornua cerui.
<Sil. 3.40>	nec leuior uinci Libycae telluris alumnus / matre super stratique genus deforme bimembres / Centauri frontemque minor nunc amnis Acarnan.
<Sil. 3.43>	inter quae fulget sacratis ignibus Oete, / ingentemque animam rapiunt ad sidera flammae.
<Sil. 3.45>	Postquam oculos uaria impleuit uirtutis imago, / mira dehinc cernit: surgentis mole profundi / inuectum terris subitum mare nullaque circa / litora et infuso stagnantis aequore campos.
<Sil. 3.49>	nam qua caeruleis Nereus euoluitur antris / atque imo freta contorquet Neptunia fundo, / proruptum exundat pelagus, caecosque relaxans / Oceanus fontis torrentibus ingruit undis.
<Sil. 3.53>	tum uada, ceu saeuo penitus permota tridenti, / luctantur terris tumefactum imponere pontum.
<Sil. 3.55>	mox remeat gurges tractoque relabitur aestu, / ac ratis erepto campis deserta profundo, / et fusi transtris expectant aequora nautae.
<Sil. 3.58>	Cymothoes ea regna uagae pelagique labores / Luna mouet, Luna, immissis per caerula bigis, / fertque refertque fretum, sequiturque reciproca Tethys.
<Sil. 3.61>	Haec propere spectata duci; nam multa fatigant.
<Sil. 3.62>	curarum prima exercet, subducere bello / consortem thalami paruumque sub ubere natum.
<Sil. 3.64>	uirgineis iuuenem taedis primoque Hymenaeo / imbuerat coniunx memorique tenebat amore.
<Sil. 3.66>	at puer, obsessae generatus in ore Sagunti, / bissenos Lunae nondum compleuerat orbes.
<Sil. 3.68>	quos ut seponi stetit et secernere ab armis, / adfatur ductor: Spes o Carthaginis altae, / nate, nec Aeneadum leuior metus, amplior, oro, / sis patrio decore et factis tibi nomina condas, / quis superes bellator auum; iamque aegra timoris / Roma tuos numerat lacrimandos matribus annos.
<Sil. 3.74>	ni praesaga meos ludunt praecordia sensus, / ingens hic terris crescit labor: ora parentis / agnosco toruaque oculos sub fronte minacis / uagitumque grauem atque irarum elementa mearum.
<Sil. 3.78>	si quis forte deum tantos inciderit actus / ut nostro abrumpat leto primordia rerum, / hoc pignus belli, coniunx, seruare labora.
<Sil. 3.81>	cumque datum fari, duc per cunabula nostra: /
<Sil. 3.82>	tangat Elissaeas palmis puerilibus aras / et cineri iuret patrio Laurentia bella.
<Sil. 3.84>	inde ubi flore nouo pubescet firmior aetas, / emicet in Martem et calcato foedere uictor / in Capitolina tumulum mihi uindicet arce.
<Sil. 3.87>	tu uero, tanti felix quam gloria partus / expectat, ueneranda fide, discede periclis / incerti Martis durosque relinque labores.
<Sil. 3.90>	nos clausae niuibus rupes suppostaque caelo / saxa manent, nos Alcidae mirante nouerca / sudatus labor et, bellis labor acrior, Alpes.
<Sil. 3.93>	quod si promissum uertat Fortuna fauorem / laeuaque sit coeptis, te longa stare senecta / aeuumque extendisse uelim; tua iustior aetas, / ultra me improperae ducant cui fila sorores.
<Sil. 3.97>	Sic ille.
<Sil. 3.97>	at contra Cirrhaei sanguis Imilce / Castalii, quae materno de nomine dicta / (Castulo Phoebei seruat cognomina uatis) / aeque ex sacrata repetebat stirpe parentes.
<Sil. 3.101>	tempore quo Bacchus populos domitabat Hiberos / concutiens thyrso atque armata Maenade Calpen, / lasciuo genitus Satyro nymphaque Myrice / Milichus indigenis late regnarat in oris / cornigeram attollens genitoris imagine frontem.
<Sil. 3.106>	hinc patriam clarumque genus referebat Imilce, / barbarica paulum uitiato nomine lingua.
<Sil. 3.108>	quae tunc sic lacrimis sensim manantibus infit: /
<Sil. 3.109>	Mene, oblite tua nostram pendere salute, / abnuis inceptis comitem?
<Sil. 3.110>	sic foedera nota / primitiaeque tori, gelidos ut scandere tecum / deficiam montis coniunx tua?
<Sil. 3.112>	crede uigori / femineo.
<Sil. 3.113>	castum haud superat labor ullus amorem.
<Sil. 3.114>	sin solo aspicimur sexu, fixumque relinqui, / cedo equidem nec fata moror; deus annuat, oro: /
<Sil. 3.116>	i felix, i numinibus uotisque secundis / atque acies inter flagrantiaque arma relictae / coniugis et nati curam seruare memento.
<Sil. 3.119>	quippe nec Ausonios tantum nec tela nec ignes / quantum te metuo: ruis ipsos acer in enses / obiectasque caput telis, nec te ulla secundo / euentu satiat uirtus, tibi gloria soli / fine caret, credisque uiris ignobile letum / belligeris in pace mori.
<Sil. 3.124>	tremor implicat artus, / nec quemquam horresco, qui se tibi conferet unus.
<Sil. 3.126>	sed tu, bellorum genitor, miserere nefasque / auerte et serua caput inuiolabile Teucris.
<Sil. 3.128>	Iamque adeo egressi steterant in litore primo, / et promota ratis, pendentibus arbore nautis, / aptabat sensim pulsanti carbasa uento, / cum lenire metus properans aegramque leuare / attonitis mentem curis sic Hannibal orsus: /
<Sil. 3.133>	Ominibus parce et lacrimis, fidissima coniunx.
<Sil. 3.134>	et pace et bello cunctis stat terminus aeui, / extremumque diem primus tulit; ire per ora / nomen in aeternum paucis mens ignea donat, / quos pater aetheriis caelestum destinat oris.
<Sil. 3.138>	an Romana iuga et famulas Carthaginis arces / perpetiar?
<Sil. 3.139>	stimulant manes noctisque per umbras / increpitans genitor, stant arae atque horrida sacra / ante oculos, breuitasque uetat mutabilis horae / prolatare diem.
<Sil. 3.142>	sedeamne, ut nouerit una / me tantum Carthago, et, qui sim, nesciat omnis / gens hominum, letique metu decora alta relinquam?
<Sil. 3.145>	quantum etenim distant a morte silentia uitae?
<Sil. 3.146>	nec tamen incautos laudum exhorresce furores.
<Sil. 3.147>	et nobis est lucis honos, gaudetque senecta / gloria, cum longo titulis celebratur in aeuo.
<Sil. 3.149>	te quoque magna manent suscepti praemia belli.
<Sil. 3.150>	dent modo se superi, Thybris tibi seruiet omnis / Iliacaeque nurus et diues Dardanus auri.
<Sil. 3.152>	dumque ea permixtis inter se fletibus orant, / confisus pelago celsa de puppe magister / cunctantem ciet.
<Sil. 3.154>	abripitur diuulsa marito.
<Sil. 3.155>	haerent intenti uultus et litora seruant, / donec, iter liquidum uolucri rapiente carina, / consumpsit uisus pontus tellusque recessit.
<Sil. 3.158>	At Poenus belli curis auertere amorem / apparat et repetit properato moenia gressu.
<Sil. 3.160>	quae dum perlustrat crebroque obit omnia uisu, / tandem sollicito cessit uis dura labori, / belligeramque datur somno componere mentem.
<Sil. 3.163>	Tum pater omnipotens, gentem exercere periclis / Dardaniam et fama saeuorum tollere ad astra / bellorum meditans priscosque referre labores, / praecipitat consulta uiri segnemque quietem / terret et immissa rumpit formidine somnos.
<Sil. 3.168>	iamque per umentem noctis Cyllenius umbram / aligero lapsu portabat iussa parentis.
<Sil. 3.170>	nec mora.
<Sil. 3.170>	mulcentem securo membra sopore / adgreditur iuuenem ac monitis incessit amaris: /
<Sil. 3.172>	Turpe duci totam somno consumere noctem, / o rector Libyae.
<Sil. 3.173>	uigili stant bella magistro.
<Sil. 3.174>	iam maria effusas cernes turbare carinas / et Latiam toto pubem uolitare profundo, / dum lentus coepti terra cunctaris Hibera.
<Sil. 3.177>	scilicet id satis est decoris memorandaque uirtus, / quod tanto cecidit molimine Graia Saguntos?
<Sil. 3.179>	en age, si quid inest animo par fortibus ausis, / fer gressus agiles mecum et comitare uocantem / (respexisse ueto: monet hoc pater ille deorum): /
<Sil. 3.182>	uictorem ante altae statuam te moenia Romae.
<Sil. 3.183>	Iamque uidebatur dextram iniectare graduque / laetantem trahere in Saturnia regna citato, / cum subitus circa fragor et uibrata per auras / exterrent saeuis a tergo sibila linguis, / ingentique metu diuum praecepta pauenti / effluxere uiro, et turbatus lumina flectit.
<Sil. 3.189>	ecce iugis rapiens siluas ac robora uasto / contorta amplexu tractasque per inuia rupes / ater letifero stridebat turbine serpens.
<Sil. 3.192>	quantus non aequas perlustrat flexibus Arctos / et geminum lapsu sidus circumligat Anguis, / immani tantus fauces diducit hiatu / attollensque caput nimbosis montibus aequat.
<Sil. 3.196>	congeminat sonitus rupti uiolentia caeli / imbriferamque hiemem permixta grandine torquet.
<Sil. 3.198>	hoc trepidus monstro (neque enim sopor ille nec altae / uis aderat noctis, uirgaque fugante tenebras / miscuerat lucem somno deus) ardua quae sit, / scitatur, pestis terrasque urgentia membra / quo ferat et quosnam populos deposcat hiatu.
<Sil. 3.203>	cui gelidis almae Cyllenes editus antris: /
<Sil. 3.204>	Bella uides optata tibi.
<Sil. 3.204>	te maxima bella, / te strages nemorum, te moto turbida caelo / tempestas caedesque uirum magnaeque ruinae / Idaei generis lacrimosaque fata secuntur.
<Sil. 3.208>	quantus per campos populatis montibus actas / contorquet siluas squalenti tergore serpens / et late umectat terras spumante ueneno, / tantus perdomitis decurrens Alpibus atro / inuolues bello Italiam tantoque fragore / eruta conuulsis prosternes oppida muris.
<Sil. 3.214>	His aegrum stimulis liquere deusque soporque.
<Sil. 3.215>	it membris gelidus sudor, laetoque pauore / promissa euoluit somni noctemque retractat.
<Sil. 3.217>	iamque deum regi Martique sub omine fausto / instauratus honos, niueoque ante omnia tauro / placatus meritis monitor Cyllenius aris.
<Sil. 3.220>	extemplo edicit conuellere signa, repensque / castra quatit clamor permixtis dissona linguis.
<Sil. 3.222>	Prodite, Calliope, famae, quos horrida coepta / excierint populos tulerintque in regna Latini, / et quas indomitis urbes armarit Hiberis / quasque Paraetonio glomerarit litore turmas / ausa sibi Libye rerum deposcere frenos / et terris mutare iugum.
<Sil. 3.227>	†non ulla nec umquam / saeuior it trucibus tempestas acta procellis, / †nec bellum ruptis tam dirum mille carinis / acrius infremuit trepidumque exterruit orbem.
<Sil. 3.231>	Princeps signa tulit Tyria Carthagine pubes, / membra leuis celsique decus fraudata superbum / corporis, at docilis fallendi et nectere tectos / numquam tarda dolos.
<Sil. 3.234>	rudis his tum parma, breuique / bellabant ense; at uestigia nuda, sinusque / cingere inadsuetum, et rubrae uelamine uestis / ars erat in pugna fusum occuluisse cruorem.
<Sil. 3.238>	his rector fulgens ostro super altior omnis / germanus nitet Hannibalis gratoque tumultu / Mago quatit currus et fratrem spirat in armis.
<Sil. 3.241>	Proxima Sidoniis Vtica est effusa maniplis, / prisca situ ueterisque ante arces condita Byrsae.
<Sil. 3.243>	tunc, quae Sicanio praecinxit litora muro / in clipei speciem curuatis turribus, Aspis.
<Sil. 3.245>	sed dux in sese conuerterat ora Sychaeus, / Hasdrubalis proles, cui uano corda tumore / maternum implebat genus, et resonare superbo / Hannibal haud umquam cessabat auunculus ore.
<Sil. 3.249>	Adfuit undosa cretus Berenicide miles, / nec, tereti dextras in pugnam armata dolone, / destituit Barce sitientibus arida uenis.
<Sil. 3.252>	nec non Cyrene Pelopei stirpe nepotis / Battiadas prauos fidei stimulauit in arma.
<Sil. 3.254>	quos trahit, antiquo laudatus Hamilcare quondam, / consilio uiridis, sed belli serus, Ilertes.
<Sil. 3.256>	Sabratha tum Tyrium uulgus Sarranaque Leptis / Oeaque Trinacrios Afris permixta colonos / et Tingim rapido mittebat ab aequore Lixus.
<Sil. 3.259>	tum Vaga et antiquis dilectus regibus Hippo, / quaeque procul cauit non aequos Ruspina fluctus, / et Zama et uberior Rutulo nunc sanguine Thapsus.
<Sil. 3.262>	ducit tot populos, ingens et corpore et armis, / Herculeam factis seruans ac nomine famam, / Antaeus celsumque caput super agmina tollit.
<Sil. 3.265>	Venere Aethiopes, gens haud incognita Nilo, / qui magneta secant: solis honor ille, metallo / intactum chalybem uicino ducere saxo.
<Sil. 3.268>	his simul immitem testantes corpore solem / exusti uenere Nubae.
<Sil. 3.269>	non aerea cassis / nec lorica riget ferro, non tenditur arcus: /
<Sil. 3.271>	tempora multiplici mos est defendere lino / et lino munire latus scelerataque sucis / spicula derigere et ferrum infamare ueneno.
<Sil. 3.274>	tum primum castris Phoenicum tendere ritu / Cinyphii didicere Macae.
<Sil. 3.275>	squalentia barba / ora uiris, umerosque tegunt uelamine capri / saetigero; panda manus est armata cateia.
<Sil. 3.278>	uersicolor contra caetra et falcatus ab arte / ensis Adyrmachidis ac laeuo tegmina crure.
<Sil. 3.280>	sed mensis asper populus uictuque maligno: /
<Sil. 3.281>	nam calida tristes epulae torrentur harena.
<Sil. 3.282>	quin et Massyli fulgentia signa tulere, / Hesperidum ueniens lucis domus ultima terrae.
<Sil. 3.284>	praefuit intortos demissus uertice crinis / Bocchus atrox, qui sacratas in litore siluas / atque inter frondes reuirescere uiderat aurum.
<Sil. 3.287>	Vos quoque desertis in castra mapalibus itis, / misceri gregibus Gaetulia sueta ferarum / indomitisque loqui et sedare leonibus iras.
<Sil. 3.290>	nulla domus: plaustris habitant; migrare per arua / mos atque errantes circumuectare penates.
<Sil. 3.292>	hinc mille alipedes turmae (uelocior Euris / et doctus uirgae sonipes) in castra ruebant: /
<Sil. 3.294>	ceu, pernix cum densa uagis latratibus implet / uenator dumeta Lacon, aut exigit Vmber / nare sagax e calle feras, perterrita late / agmina praecipitant uolucres formidine cerui.
<Sil. 3.298>	hos agit haud laeto uultu nec fronte serena / Asbytes nuper caesae germanus Acherras.
<Sil. 3.300>	Marmaridae, medicum uulgus, strepuere cateruis, / ad quorum cantus serpens oblita ueneni, / ad quorum tactum mites iacuere cerastae.
<Sil. 3.303>	tum, chalybis pauper, Baniurae cruda iuuentus, / contenti parca durasse hastilia flamma, / miscebant auidi trucibus fera murmura linguis.
<Sil. 3.306>	necnon Autololes, leuibus gens ignea plantis, / cui sonipes cursu, cui cesserit incitus amnis, / tanta fuga est: certant pennae, campumque uolatu / cum rapuere, pedum frustra uestigia quaeras.
<Sil. 3.310>	spectati castris, quos suco nobilis arbor / et dulci pascit lotos nimis hospita baca, / quique atro rabidas efferuescente ueneno / dipsadas immensis horrent Garamantes harenis.
<Sil. 3.314>	fama docet, caesae rapuit cum Gorgonis ora / Perseus, in Libyam dirum fluxisse cruorem: /
<Sil. 3.316>	inde Medusaeis terram exundasse chelydris.
<Sil. 3.317>	milibus his ductor spectatus Marte Choaspes, / Neritia Meninge satus, cui tragula semper / fulmineam armabat, celebratum missile, dextram.
<Sil. 3.320>	huc coit aequoreus Nasamon, inuadere fluctu / audax naufragia et praedas auellere ponto, / huc, qui stagna colunt Tritonidos alta paludis, / qua uirgo, ut fama est, bellatrix edita lympha / inuento primam Libyen perfudit oliuo.
<Sil. 3.325>	Necnon totus adest Vesper populique reposti.
<Sil. 3.326>	Cantaber ante omnis, hiemisque aestusque famisque / inuictus palmamque ex omni ferre labore.
<Sil. 3.328>	mirus amor populo, cum pigra incanuit aetas, / imbelles iam dudum annos praeuertere saxo / nec uitam sine Marte pati.
<Sil. 3.330>	quippe omnis in armis / lucis causa sita, et damnatum uiuere paci.
<Sil. 3.332>	Venit et Aurorae lacrimis perfusus, in orbem / diuersum patrias fugit cum deuius oras, / armiger Eoi non felix Memnonis Astyr.
<Sil. 3.335>	his paruus sonipes nec Marti natus, at idem / aut inconcusso glomerat uestigia dorso, / aut molli pacata celer rapit esseda collo.
<Sil. 3.338>	Cydnus agit, iuga Pyrenes uenatibus acer / metiri iaculoue extendere proelia Mauro.
<Sil. 3.340>	Venere et Celtae sociati nomen Hiberis.
<Sil. 3.341>	his pugna cecidisse decus, corpusque cremari / tale nefas: caelo credunt superisque referri, / impastus carpat si membra iacentia uultur.
<Sil. 3.344>	Fibrarum et pennae diuinarumque sagacem / flammarum misit diues Callaecia pubem, / barbara nunc patriis ululantem carmina linguis, / nunc pedis alterno percussa uerbere terra / ad numerum resonas gaudentem plaudere caetras.
<Sil. 3.349>	haec requies ludusque uiris, ea sacra uoluptas.
<Sil. 3.350>	cetera femineus peragit labor: addere sulco / semina et impresso tellurem uertere aratro / segne uiris.
<Sil. 3.352>	quicquid duro sine Marte gerundum, / Callaici coniunx obit inrequieta mariti.
<Sil. 3.354>	hos Viriathus agit Lusitanumque remotis / extractum lustris, primo Viriathus in aeuo, / nomen Romanis factum mox nobile damnis.
<Sil. 3.357>	Nec Cerretani, quondam Tirynthia castra, / aut Vasco insuetus galeae ferre arma morati, / non, quae Dardanios post uidit, Ilerda, furores, / nec qui Massageten monstrans feritate parentem / cornipedis fusa satiaris, Concane, uena.
<Sil. 3.362>	iamque Ebusus Phoenissa mouet, mouet Arbacus arma / aclyde uel tenui pugnax instare ueruto, / iam cui Tlepolemus sator et cui Lindus origo, / funda bella ferens Baliaris et alite plumbo, / et quos nunc Grauios uiolato nomine Graium / Oeneae misere domus Aetolaque Tyde.
<Sil. 3.368>	dat Carthago uiros, Teucro fundata uetusto, / Phocaicae dant Emporiae, dat Tarraco pubem / uitifera et Latio tantum cessura Lyaeo.
<Sil. 3.371>	hos inter clara thoracis luce nitebat / Sedetana cohors, quam Sucro rigentibus undis / atque altrix celsa mittebat Saetabis arce, / Saetabis et telas Arabum spreuisse superba / et Pelusiaco filum componere lino.
<Sil. 3.376>	Mandonius populis domitorque insignis equorum / imperitat Caeso, et socio stant castra labore.
<Sil. 3.378>	At Vettonum alas Balarus probat aequore aperto, / hic adeo, cum uer placidum flatusque tepescit, / concubitus seruans tacitos grex perstat equarum / et Venerem occultam genitali concipit aura.
<Sil. 3.382>	sed non multa dies generi, properatque senectus, / septimaque his stabulis longissima ducitur aestas.
<Sil. 3.384>	At non Sarmaticos attollens Vxama muros / tam leuibus persultat equis: hinc uenit in arma / haud aeui fragilis sonipes crudoque uigore / asper frena pati aut iussis parere magistris.
<Sil. 3.388>	Rhyndacus his ductor, telum sparus; ore ferarum / et rictu horrificant galeas.
<Sil. 3.389>	uenatibus aeuum / transigitur, uel more patrum uis raptaque pascunt.
<Sil. 3.391>	Fulget praecipuis Parnasia Castulo signis / et celebre Oceano atque alternis aestibus Hispal / ac Nebrissa dei Nysaeis conscia thyrsis, / quam Satyri coluere leues redimitaque sacra / nebride et arcano Maenas nocturna Lyaeo.
<Sil. 3.396>	Arganthoniacos armat Carteia nepotes.
<Sil. 3.397>	rex proauis fuit humani ditissimus aeui, / ter denos decies emensus belliger annos.
<Sil. 3.399>	armat Tartessos stabulanti conscia Phoebo / et Munda Emathios Italis paritura labores.
<Sil. 3.401>	nec decus auriferae cessauit Corduba terrae.
<Sil. 3.402>	hos duxere uiros flauenti uertice Phorcys / spiciferisque grauis bellator Arauricus oris, / aequales aeui, genuit quos ubere ripa / Palladio Baetes umbratus cornua ramo.
<Sil. 3.406>	Talia Sidonius per campos agmina ductor / puluere nigrantis raptat lustransque sub armis, / qua uisu comprendere erat, fulgentia signa / ibat ouans longaque umbram tellure trahebat.
<Sil. 3.410>	non aliter, quotiens perlabitur aequora curru / extremamque petit, Phoebea cubilia, Tethyn / frenatis Neptunus equis, fluit omnis ab antris / Nereidum chorus et sueto certamine nandi / candida perspicuo conuertunt brachia ponto.
<Sil. 3.415>	At Pyrenaei frondosa cacumina montis / turbata Poenus terrarum pace petebat.
<Sil. 3.417>	Pyrene celsa nimbosi uerticis arce / diuisos Celtis late prospectat Hiberos / atque aeterna tenet magnis diuortia terris.
<Sil. 3.420>	nomen Bebrycia duxere a uirgine colles, / hospitis Alcidae crimen, qui, sorte laborum / Geryonae peteret cum longa tricorporis arua, / possessus Baccho saeua Bebrycis in aula / lugendam formae sine uirginitate reliquit / Pyrenen, letique deus, si credere fas est, / causa fuit leti miserae deus.
<Sil. 3.426>	edidit aluo / namque ut serpentem patriasque exhorruit iras, / confestim dulcis liquit turbata penates.
<Sil. 3.429>	tum noctem Alcidae solis plangebat in antris / et promissa uiri siluis narrabat opacis, / donec maerentem ingratos raptoris amores / tendentemque manus atque hospitis arma uocantem / diripuere ferae.
<Sil. 3.433>	laceros Tirynthius artus, / dum remeat uictor, lacrimis perfudit et amens / palluit inuento dilectae uirginis ore.
<Sil. 3.436>	at uoce Herculea percussa cacumina montis / intremuere iugis: maesto clamore ciebat / Pyrenen, scopulique omnes ac lustra ferarum / Pyrenen resonant.
<Sil. 3.439>	tumulo tum membra reponit / supremum inlacrimans, nec honos intercidit aeuo, / defletumque tenent montes per saecula nomen.
<Sil. 3.442>	Iamque per et collis et densos abiete lucos / Bebryciae Poenus fines transcenderat aulae.
<Sil. 3.444>	inde ferox quaesitum armis per inhospita rura / Volcarum populatur iter tumidique minaces / accedit Rhodani festino milite ripas.
<Sil. 3.447>	aggeribus caput Alpinis et rupe niuali / proserit in Celtas ingentemque extrahit amnem / spumanti Rhodanus proscindens gurgite campos / ac propere in pontem lato ruit incitus alueo.
<Sil. 3.451>	auget opes stanti similis tacitoque liquore / mixtus Arar, quem gurgitibus complexus anhelis / cunctantem immergit pelago raptumque per arua / ferre uetat patrium uicina ad litora nomen.
<Sil. 3.455>	inuadunt alacres inimicum pontibus amnem: /
<Sil. 3.456>	nunc celso capite et ceruicibus arma tuentur, / nunc ualidis gurges certatim frangitur ulnis.
<Sil. 3.458>	fluminea sonipes religatus ducitur alno, / belua nec retinet tardante Libyssa timore.
<Sil. 3.460>	nam trabibus uada et iniecta tellure repertum / conexas operire trabes ac ducere in altum / paulatim ripae resolutis aggere uinclis.
<Sil. 3.463>	at gregis inlapsu fremebundo territus atras / expauit moles Rhodanus stagnisque refusis / torsit harenoso minitantia murmura fundo.
<Sil. 3.466>	Iamque Tricastinis incedit finibus agmen, / iam facilis campos, iam rura Vocontia carpit.
<Sil. 3.468>	turbidus hic truncis saxisque Druentia laetum / ductoris uastauit iter.
<Sil. 3.469>	namque Alpibus ortus / auulsas ornos et adesi fragmina montis / cum sonitu uoluens fertur latrantibus undis / ac uada translato mutat fallacia cursu, / non pediti fidus, patulis non puppibus aequus.
<Sil. 3.474>	et tunc imbre recens fuso correpta sub armis / corpora multa uirum spumanti uertice torquens / immersit fundo laceris deformia membris.
<Sil. 3.477>	Sed iam praeteritos ultra meminisse labores / conspectae propius dempsere pauentibus Alpes.
<Sil. 3.479>	cuncta gelu canaque aeternum grandine tecta / aequaeuam glaciem cohibent: riget ardua montis / aetherii facies surgentique obuia Phoebo / duratas nescit flammis mollire pruinas.
<Sil. 3.483>	quantum Tartareus regni pallentis hiatus / ad manis imos atque atrae stagna paludis / a supera tellure patet, tam longa per auras / erigitur tellus et caelum intercipit umbra.
<Sil. 3.487>	nullum uer usquam nullique aestatis honores.
<Sil. 3.488>	sola iugis habitat diris sedesque tuetur / perpetuas deformis hiemps; illa undique nubes / huc atras agit et mixtos cum grandine nimbos.
<Sil. 3.491>	iam cuncti flatus uentique furentia regna / Alpina posuere domo.
<Sil. 3.492>	caligat in altis / obtutus saxis, abeuntque in nubila montes.
<Sil. 3.494>	mixtus Athos Tauro Rhodopeque adiuncta Mimanti / Ossaque cum Pelio cumque Haemo cesserit Othrys.
<Sil. 3.496>	primus inexpertas adiit Tirynthius arces.
<Sil. 3.497>	scindentem nubes frangentemque ardua montis / spectarunt superi longisque ab origine saeclis / intemerata gradu magna ui saxa domantem.
<Sil. 3.500>	At miles dubio tardat uestigia gressu, / impia ceu sacros in finis arma per orbem, / Natura prohibente, ferant diuisque repugnent.
<Sil. 3.503>	contra quae ductor — non Alpibus ille nec ullo / turbatus terrore loci, sed languida maestis / corda uirum fouet hortando reuocatque uigorem: /
<Sil. 3.506>	Non pudet obsequio superum fessosque secundis, / post belli decus atque acies, dare terga niuosis / montibus et segnes summittere rupibus arma?
<Sil. 3.509>	nunc, o nunc, socii, dominantis moenia Romae / credite uos summumque Iouis conscendere culmen.
<Sil. 3.511>	hic labor Ausoniam et dabit hic in uincula Thybrim.
<Sil. 3.512>	nec mora.
<Sil. 3.512>	commotum promissis ditibus agmen / erigit in collem et uestigia linquere nota / Herculis edicit magni crudisque locorum / ferre pedem ac proprio turmas euadere calle.
<Sil. 3.516>	rumpit inaccessos aditus atque ardua primus / exuperat summaque uocat de rupe cohortes.
<Sil. 3.518>	tum, qua durati concreto frigore collis / lubrica frustratur canenti semita cliuo, / luctantem ferro glaciem cremat: haurit hiatu / nix resoluta uiros altoque e culmine praeceps / umenti turmas operit delapsa ruina.
<Sil. 3.523>	interdum aduerso glomeratas turbine Corus / in media ora niues fuscis agit horridus alis, / aut rursum immani stridens auulsa procella / nudatis rapit arma uiris uoluensque per orbem / contorto rotat in nubes sublimia flatu.
<Sil. 3.528>	quoque magis subiere iugo atque euadere nisi / erexere gradum, crescit labor.
<Sil. 3.529>	ardua supra / sese aperit fessis et nascitur altera moles, / unde nec edomitos exudatosque labores / respexisse libet: tanta formidine plana / exterrent repetita oculis, atque una pruinae / canentis, quocumque datur permittere uisus, / ingeritur facies.
<Sil. 3.535>	medio sic nauita ponto, / cum dulcis liquit terras et inania nullos / inueniunt uentos securo carbasa malo, / immensas prospectat aquas ac uicta profundis / aequoribus fessus renouat sua lumina caelo.
<Sil. 3.540>	Iamque super clades atque importuna locorum / inluuie rigidaeque comae squalore perenni / horrida semiferi promunt e rupibus ora, / atque effusa cauis exesi pumicis antris / Alpina inuadit manus adsuetoque uigore / per dumos notasque niues atque inuia pernix / clausum montiuagis infestat cursibus hostem.
<Sil. 3.547>	mutatur iam forma locis.
<Sil. 3.547>	hic sanguine multo / infectae rubuere niues, hic nescia uinci / paulatim glacies cedit tepefacta cruore, / dumque premit sonipes duro uestigia cornu, / ungula perfossis haesit compressa pruinis.
<Sil. 3.552>	nec pestis lapsus simplex: abscisa relincunt / membra gelu, fractosque asper rigor amputat artus.
<Sil. 3.554>	bis senos soles, totidem per uulnera saeuas / emensi noctes optato uertice sidunt / castraque praeruptis suspendunt ardua saxis.
<Sil. 3.557>	At Venus, ancipiti mentem labefacta timore, / adfatur genitorem et rumpit maesta querelas: /
<Sil. 3.559>	Quis poenae modus aut pereundi terminus, oro, / Aeneadis erit, et quando terrasque fretumque / emensis sedisse dabis?
<Sil. 3.561>	cur pellere nostros / a te concessa Poenus parat urbe nepotes?
<Sil. 3.563>	Alpibus imposuit Libyam finemque minatur / imperio.
<Sil. 3.564>	casus metuit iam Roma Sagunti.
<Sil. 3.565>	quo Troiae extremos cineres sacramque ruinam / Assaracique larem et Vestae secreta feramus?
<Sil. 3.567>	da sedem, genitor, tutisque iacere.
<Sil. 3.567>	parumne est / exilia errantis totum quaesisse per orbem?
<Sil. 3.569>	anne iterum capta repetentur Pergama Roma?
<Sil. 3.570>	His Venus, et contra genitor sic deinde profatur: /
<Sil. 3.571>	Pelle metus, neu te Tyriae conamina gentis / turbarint, Cytherea: tenet longumque tenebit / Tarpeias arces sanguis tuus.
<Sil. 3.573>	hac ego Martis / mole uiros spectare paro atque expendere bello.
<Sil. 3.575>	gens ferri patiens ac laeta domare labores / paulatim antiquo patrum desuescit honori, / atque ille, haud umquam parcus pro laude cruoris / et semper famae sitiens, obscura sedendo / tempora agit mutum uoluens inglorius aeuum / sanguine de nostro populus, blandoque ueneno / desidiae uirtus paulatim euicta senescit.
<Sil. 3.582>	magnae molis opus multoque labore parandum, / tot populos inter soli sibi poscere regna.
<Sil. 3.584>	iamque tibi ueniet tempus quo maxima rerum / nobilior sit Roma malis.
<Sil. 3.585>	hinc nomina nostro / non indigna polo referet labor, hinc tibi Paulus, / hinc Fabius gratusque mihi Marcellus opimis.
<Sil. 3.588>	hi tantum parient Latio per uulnera regnum / quod luxu et multum mutata mente nepotes / non tamen euertisse queant.
<Sil. 3.590>	iamque ipse creatus / qui Poenum reuocet patriae Latioque repulsum / ante suae muros Carthaginis exuat armis.
<Sil. 3.593>	hinc, Cytherea, tuis longo regnabitur aeuo.
<Sil. 3.594>	exin se Curibus uirtus caelestis ad astra / efferet, et sacris augebit nomen Iulis / bellatrix gens bacifero nutrita Sabino.
<Sil. 3.597>	hinc pater ignotam donabit uincere Thylen / inque Caledonios primus trahet agmina lucos, / compescet ripis Rhenum, reget impiger Afros / palmiferamque senex bello domitabit Idymen.
<Sil. 3.601>	nec Stygis ille lacus uiduataque lumine regna, / sed superum sedem nostrosque tenebit honores.
<Sil. 3.603>	tum iuuenis magno praecellens robore mentis / excipiet patriam molem celsusque feretur / aequatum imperio tollens caput.
<Sil. 3.605>	hic fera gentis / bella Palaestinae primo delebit in aeuo.
<Sil. 3.607>	at tu transcendes, Germanice, facta tuorum, / iam puer auricomo praeformidate Batauo.
<Sil. 3.609>	nec te terruerint Tarpei culminis ignes: /
<Sil. 3.610>	sacrilegas inter flammas seruabere terris.
<Sil. 3.611>	nam te longa manent nostri consortia mundi.
<Sil. 3.612>	huic laxos arcus olim Gangetica pubes / summittet, uacuasque ostendent Bactra pharetras.
<Sil. 3.614>	hic et ab Arctoo currus aget axe per urbem, / ducet et Eoos, Baccho cedente, triumphos.
<Sil. 3.616>	idem indignantem tramittere Dardana signa / Sarmaticis uictor compescet sedibus Histrum.
<Sil. 3.618>	quin et Romuleos superabit uoce nepotes / quis erit eloquio partum decus.
<Sil. 3.619>	huic sua Musae / sacra ferent, meliorque lyra, cui substitit Hebrus / et uenit Rhodope, Phoebo miranda loquetur.
<Sil. 3.622>	ille etiam, qua prisca, uides, stat regia nobis, / aurea Tarpeia ponet Capitolia rupe / et iunget nostro templorum culmina caelo.
<Sil. 3.625>	tunc, o nate deum diuosque dature, beatas / imperio terras patrio rege.
<Sil. 3.626>	tarda senectam / hospitia excipient caeli, solioque Quirinus / concedet, mediumque parens fraterque locabunt: /
<Sil. 3.629>	siderei iuxta radiabunt tempora nati.
<Sil. 3.630>	Dum pandit seriem uenturi Iuppiter aeui, / ductor Agenoreus tumulis delatus iniquis / lapsantem dubio deuexa per inuia nisu / firmabat gressum atque umentia saxa premebat.
<Sil. 3.634>	non acies hostisue tenet, sed prona minaci / praerupto turbant et cautibus obuia rupes.
<Sil. 3.636>	stant clausi maerentque moras et dura uiarum.
<Sil. 3.637>	nec refouere datur torpentia membra quiete: /
<Sil. 3.638>	noctem operi iungunt et robora ferre coactis / approperant umeris ac raptas collibus ornos.
<Sil. 3.640>	iamque ubi nudarunt silua densissima montis, / aggessere trabes, rapidisque accensus in orbem / excoquitur flammis scopulus: mox proruta ferro / dat gemitum putris resoluto pondere moles / atque aperit fessis antiqui regna Latini.
<Sil. 3.645>	his tandem ignotas transgressus casibus Alpes / Taurinis ductor statuit tentoria campis.
<Sil. 3.647>	Interea uoces Iouis atque oracula portans / emensis aderat Garamantum laetus harenis / Bostar et ut uiso stimulabat corda Tonante: /
<Sil. 3.650>	Maxime Belide, patriis qui moenibus arces / seruitium dextra, Libycas penetrauimus aras.
<Sil. 3.652>	nos tulit ad superos perfundens sidera Syrtis, / nos paene aequoribus tellus uiolentior hausit.
<Sil. 3.654>	ad finem caeli medio tenduntur ab orbe / squalentes campi.
<Sil. 3.655>	tumulum Natura negauit / immensis spatiis, nisi quem caua nubila torquens / construxit turbo impacta glomeratus harena, / uel si perfracto populatus carcere terras / Africus et pontum spargens super aera Corus / inuasere truces capientem proelia campum / inque uicem ingesto cumularunt puluere montis.
<Sil. 3.662>	has obseruatis ualles enauimus astris.
<Sil. 3.663>	namque dies confundit iter, peditemque profundo / errantem campo et semper media arua uidentem / Sidoniis Cynosura regit fidissima nautis.
<Sil. 3.666>	uerum ubi defessi lucos nemorosaque regna / cornigeri Iouis et fulgentia templa subimus, / exceptos hospes tectis inducit Arisbas.
<Sil. 3.669>	stat fano uicina, nouum et memorabile, lympha, / quae nascente die, quae deficiente tepescit / quaeque riget, medius cum sol accendit Olympum, / atque eadem rursum nocturnis feruet in umbris.
<Sil. 3.673>	tum loca plena deo, dites sine uomere glaebas / ostentat senior laetaque ita mente profatur: /
<Sil. 3.675>	Has umbras nemorum et conexa cacumina caelo / calcatosque Ioui lucos prece, Bostar, adora.
<Sil. 3.677>	nam cui dona Iouis non diuulgata per orbem, / in gremio Thebes geminas sedisse columbas?
<Sil. 3.679>	quarum Chaonias pennis quae contigit oras / implet fatidico Dodonida murmure quercum.
<Sil. 3.681>	at quae Carpathium super aequor uecta per auras / in Libyen niueis tranauit concolor alis / hanc sedem templo Cythereia condidit ales; / hic, ubi nunc aram lucosque uidetis opacos, / ductore electo gregis, admirabile dictu, / lanigeri capitis media inter cornua perstans, / Marmaricis ales populis responsa canebat.
<Sil. 3.688>	mox subitum nemus atque annoso robore lucus / exiluit, qualesque premunt nunc sidera quercus / a prima uenere die: prisco inde pauore / arbor numen habet coliturque tepentibus aris.
<Sil. 3.692>	dumque ea miramur, subito stridore tremendum / impulsae patuere fores, maiorque repente / lux oculos ferit.
<Sil. 3.694>	ante aras stat ueste sacerdos / effulgens niuea, et populi concurrere certant.
<Sil. 3.696>	inde ubi mandatas effudi pectore uoces, / ecce intrat subitus uatem deus.
<Sil. 3.697>	alta sonoro / conlisis trabibus uoluuntur murmura luco, / ac maior nota iam uox prorumpit in auras: /
<Sil. 3.700>	Tenditis in Latium belloque agitare paratis / Assaraci prolem, Libyes.
<Sil. 3.701>	coepta aspera cerno / Gradiuumque trucem currus iam scandere et atram / in latus Hesperium flammam expirare furentis / cornipedes multoque fluentia sanguine lora.
<Sil. 3.705>	tu, qui pugnarum euentus extremaque fati / deposcis claroque ferox das uela labori, / inuade Aetoli ductoris Iapyga campum.
<Sil. 3.708>	Sidonios augebis auos nullique relinques / altius Ausoniae penetrare in uiscera gentis, / donec uicta tibi trepidabunt Dardana regna.
<Sil. 3.711>	nec ponet pubes umquam Saturnia curam / dum carpet superas in terris Hannibal auras.
<Sil. 3.713>	Talia portabat laetis oracula Bostar / impleratque uiros pugnae propioris amore.
<Sil. 4.1>	Fama per Ausoniae turbatas spargitur urbes / nubiferos montes et saxa minantia caelo / accepisse iugum, Poenosque per inuia uectos, / aemulaque Herculei iactantem facta laboris / descendisse ducem.
<Sil. 4.5>	diros canit improba motus / et gliscit gressu uolucrique citatior Euro / terrificis quatit attonitas rumoribus arces.
<Sil. 4.8>	adstruit auditis docilis per inania rerum / pascere rumorem uulgi pauor: itur in acris / bellorum raptim curas, subitusque per omnem / Ausoniam Mauors strepit et ciet arma uirosque.
<Sil. 4.12>	pila nouant, ac detersa rubigine saeuus / induitur ferro splendor, niueumque repostae / instaurant galeae coni decus; hasta iuuatur / ammento, reuocantque noua fornace bipennis.
<Sil. 4.16>	conseritur tegimen laterum impenetrabile, multas / passurus dextras atque inrita uulnera, thorax.
<Sil. 4.18>	pars arcu inuigilant, domitat pars uerbere anhelum / cornipedem in gyros saxoque exasperat ensem.
<Sil. 4.20>	nec uero muris, quibus est luctata uetustas, / ferre morantur opem; subuectant saxa cauasque / retractant turris, edit quas longior aetas.
<Sil. 4.23>	hinc tela accipiunt arces, ac robora portis / et fidos certant obices accersere silua, / circumdant fossas.
<Sil. 4.25>	haud segnis cuncta magister / praecipitat timor, ac uastis trepidatur in agris.
<Sil. 4.27>	deseruere larem: portant ceruicibus aegras / attoniti matres ducentisque ultima fila / grandaeuos rapuere senes, tum crine soluto / ante agitur coniunx, dextra laeuaque trahuntur / parui non aequo comitantes ordine nati.
<Sil. 4.32>	sic uulgus, traduntque metus, nec poscitur auctor.
<Sil. 4.33>	at patres, quamquam exterrent immania coepta / inque sinu bellum, atque Alpes et peruia saxa / decepere, tamen crudam contra aspera mentem / et magnos tollunt animos.
<Sil. 4.36>	iuuat ire periclis / ad decus et dextra memorandum condere nomen / quale dedit numquam rebus Fortuna secundis.
<Sil. 4.39>	Sed Libyae ductor tuto fouet agmina uallo / fessa gradum multoque gelu torpentia neruos, / solandique genus, laetos ostentat ad urbem / per campos superesse uiam, Romamque sub ictu.
<Sil. 4.43>	at non et rerum curas consultaque belli / stare probat solusque nequit perferre quietem.
<Sil. 4.45>	armiferae quondam prisca inter tempora gentes / Ausonium inuasere latus sedesque beatas / et metui peperere manu.
<Sil. 4.47>	mox impia bella / Tarpeius pater et capti sensere Quirites.
<Sil. 4.49>	hic dum sollicitat donis et inania corda / ac fluxam morum gentem fouet armaque iungit, / iam consul uolucri praeuectus litora classe / Scipio Phocaicis sese referebat ab oris, / ingentisque duces, pelagi terraeque laborem / diuersum emensos, propiora pericula uallo / iungebant, magnaeque aderant primordia cladis.
<Sil. 4.56>	namque ut, conlatis admoto consule castris, / sustulerat Fortuna moras, signumque furoris / accensae uiso poscebant hoste cohortes: /
<Sil. 4.59>	†debellata procul, quaecumque uocantur Hiberis, / ingenti Tyrius numerosa per agmina ductor / uoce sonat: non Pyrenen Rhodanumue ferocem / iussa aspernatos, Rutulam fumasse Saguntum, / raptum per Celtas iter, et, qua ponere gressum / Amphitryoniadae fuerit labor, isse sub armis / Poenorum turmas, equitemque per ardua uectum / insultasse iugo, et fremuisse hinnitibus Alpes.
<Sil. 4.67>	Contra pulchra suos uocat ad discrimina consul: /
<Sil. 4.68>	Hostem, miles, habes fractum ambustumque niuosis / cautibus atque aegre torpentia membra trahentem.
<Sil. 4.70>	en age, qui sacros montis rupesque profundas / transiluit, discat quanto stet celsius arce / Herculea uallum, et maius sit scandere collis / an uestros rupisse globos.
<Sil. 4.73>	det inania famae, / dum magna fuso pugna retroque ruenti, / qua uentum est, obstent Alpes.
<Sil. 4.75>	super ardua ductum / huc egere dei, Latios ut sanguine finis / imbueret, tellusque hostilis conderet ossa.
<Sil. 4.78>	scire libet, noua nunc nobis atque altera bellum / Carthago, anne eadem mittat, quae mersa sub aequor / Aegatis inter uasto iacet obruta ponto.
<Sil. 4.81>	Haec ait atque agmen Ticini flectit ad undas.
<Sil. 4.82>	caeruleas Ticinus aquas et stagna uadoso / perspicuus seruat turbari nescia fundo / ac nitidum uiridi lente trahit amne liquorem.
<Sil. 4.85>	uix credas labi: ripis tam mitis opacis / argutos inter uolucrum certamine cantus / somniferam ducit lucenti gurgite lympham.
<Sil. 4.88>	Iamque sub extremum noctis fugientibus umbris / lux aderat, Somnusque suas confecerat horas.
<Sil. 4.90>	explorare locos consul collisque propinqui / ingenium, et campis quae sit natura, parabat.
<Sil. 4.92>	par studium Poeno similesque in pectore curae.
<Sil. 4.93>	ergo aderant rapidis equitum comitantibus alis.
<Sil. 4.94>	Verum ubi commoto docuerunt puluere nubes / hostem ferre gradum, et propius propiusque sonoro / quadrupedum cornu tellus gemit, ac simul acer / uincentum lituos hinnitus saeuit equorum, / Arma, uiri, rapite arma, uiri, dux instat uterque.
<Sil. 4.99>	ambobus uelox uirtus geminusque cupido / laudis et ad pugnas Martemque insania concors.
<Sil. 4.101>	Haud mora.
<Sil. 4.101>	iam tantum campi dirimebat ab ictu / quantum impulsa ualet comprendere lancea nodo, / cum subitum liquida non ullis nubibus aethra / augurium mentes oculosque ad sidera uertit.
<Sil. 4.105>	accipiter medio tendens a limite solis / dilectas Veneri notasque ab honore Diones / turbabat uiolentus aues atque unguibus idem, / idem nunc rostro, duris nunc ictibus alae, / ter quinas dederat saeua inter uulnera leto.
<Sil. 4.110>	nec finis satiesue, noui sed sanguinis ardor / gliscere, et urgebat trepidam iam caede priorum / incertamque fugae pluma labente columbam, / donec Phoebeo ueniens Iouis ales ab ortu / in tenuis tandem nubis dare terga coegit.
<Sil. 4.115>	tum uictrix laetos signa ad Romana uolatus / conuertit, prolesque ducis qua parte decora / Scipio quassabat puerilibus arma lacertis, / clangorem bis terque dedit, rostroque coruscae / perstringens conum galeae se reddidit astris.
<Sil. 4.120>	Exclamat Liger (huic superos sentire monentis / ars fuit ac penna monstrare futura magistra): /
<Sil. 4.122>	Poene, bis octonos Italis in finibus annos / audaci similis uolucri sectabere pubem / Ausoniam multamque feres cum sanguine praedam.
<Sil. 4.125>	sed compesce minas: renuit tibi Daunia regna / armiger ecce Iouis.
<Sil. 4.126>	nosco te, summe deorum: /
<Sil. 4.127>	adsis o firmesque tuae, pater, alitis omen.
<Sil. 4.128>	nam tibi seruantur, ni uano cassa uolatu / mentitur superos praepes, postrema subactae / fata, puer, Libyae et maius Carthagine nomen.
<Sil. 4.131>	Contra laeta Bogus Tyrio canit omina regi, / et faustum accipitrem caesasque in nube uolucres / Aeneadis cladem et Veneris portendere genti.
<Sil. 4.134>	tum dictis comitem contorquet primus in hostis / ceu suadente deo et fatorum conscius hastam.
<Sil. 4.136>	illa uolans patuli longe per inania campi / ictum perdiderat spatio, ni fusus habenas / dum primae decus adfectat decerpere pugnae / obuia quadrupedis praeceps Catus ora tulisset.
<Sil. 4.140>	sic elanguescens ac iam casura petitum / inuenit uulnus caedemque accepit ab hoste / cornus et oblatae stetit inter tempora frontis.
<Sil. 4.143>	Incurrunt acies, magnoque fragore per aequor / suspendunt cuncti frenis sublime reductos / cornipedes ultroque ferunt.
<Sil. 4.145>	erectus in auras / it sonipes rapidaque uolans per aperta procella / tenuia uix summo uestigia puluere signat.
<Sil. 4.148>	Boiorum ante alias Crixo duce mobilis ala / arietat in primos obicitque immania membra.
<Sil. 4.150>	ipse tumens ataui Brenni se stirpe ferebat / Crixus et in titulos Capitolia capta trahebat, / Tarpeioque iugo demens et uertice sacro / pensantes aurum Celtas umbone gerebat.
<Sil. 4.154>	colla uiri fuluo radiabant lactea torque, / auro uirgatae uestes, manicaeque rigebant / ex auro, et simili uibrabat crista metallo.
<Sil. 4.157>	Sternitur impulsu uasto perculsa Camertum / prima phalanx, spissaeque ruunt conferta per arma / undae Boiorum: sociata examina densent / infandi Senones, conlisaque quadrupedantum / pectoribus toto uoluuntur corpora campo.
<Sil. 4.162>	arua natant, altusque uirum cruor, altus equorum / lubrica belligerae sorbet uestigia turmae.
<Sil. 4.164>	seminecum letum peragit grauis ungula pulsu / et circumuolitans taetros e sanguine rores / spargit humo miserisque suo lauit arma cruore.
<Sil. 4.167>	spicula prima, puer, tumidi, Tyrrhene, Pelori / purpureo moriens uictricia sanguine tinguis.
<Sil. 4.169>	nam tibi, dum stimulas cornu atque in proelia mentes / accendis renouasque uiros ad uulnera cantu, / haesit barbaricum sub anhelo gutture telum / et clausit raucum letali uulnere murmur.
<Sil. 4.173>	at sonus extremo morientis fusus ab ore / flexa pererrauit mutis iam cornua labris.
<Sil. 4.175>	Crixus Picentem Laurumque, nec eminus ambo, / sed gladio Laurum — Picenti rasilis hasta / ripis lecta Padi letum tulit.
<Sil. 4.177>	auia namque / dum petit ac laeuo meditatur fallere gyro, / hasta uiri femur et pariter per anhela uolantis / ilia sedit equi et geminam dedit horrida mortem.
<Sil. 4.181>	idem sanguinea Venuli ceruice reuellens / sternit praecipitem tepido te, Farfare, telo / et te sub gelido nutritum, Tulle, Velino, / egregium Ausoniae decus ac memorabile nomen, / si dent fata moras aut seruent foedera Poeni, / tum Remulum atque, olim celeberrima nomina bello, / Tiburtis Magios Hispellatemque Metaurum / et Clanium dubia meditantem cuspide uulnus.
<Sil. 4.189>	Nec locus est Tyriis belli pugnaeue, sed omnem / Celticus impleuit campum furor.
<Sil. 4.190>	inrita nulli / spicula torquentur, statque omne in corpore ferrum.
<Sil. 4.192>	hic inter trepidos immane Quirinius audens, / cui fugere ignotum atque inuicta mente placebat / rebus in aduersis exceptum pectore letum, / cuspide flammat ecum ac dispergit gaesa lacerto, / si reserare uiam atque ad regem rumpere ferro / detur iter, certusque necis petit omnibus ausis, / quod nequeat sentire, decus.
<Sil. 4.198>	cadit inguine fosso / Teutalus, et uasto quatitur sub pondere tellus.
<Sil. 4.200>	occumbit Sarmens, flauam qui ponere uictor / caesariem crinemque tibi, Gradiue, uouebat / auro certantem et rutilum sub uertice nodum.
<Sil. 4.203>	sed Parcae intonsa non exaudita uouentem / ad manes traxere coma.
<Sil. 4.204>	per candida membra / it fumans cruor, et tellus perfusa rubescit.
<Sil. 4.206>	at non tardatus iaculo occurrente Ligaunus / inruit aduersumque uiro rotat obuius ensem / et ferit insurgens, umero qua brachia lenti / adnectunt nerui, decisaque uulnere dextra / laxatis paulum moribunda pependit habenis, / dumque micans tremulo conatu lora retemptat, / flectentem adsuetos imitatur nescia frenos.
<Sil. 4.213>	demetit auersi Vosegus tum colla, iubaque / suspensam portans galeam atque inclusa perempti / ora uiri, patrio diuos clamore salutat.
<Sil. 4.216>	Dumque ea Gallorum populi dant funera campo, / accitas propere castris in proelia consul / raptabat turmas primusque ruebat in hostem / candenti sublimis equo.
<Sil. 4.219>	trahit undique lectum / diuitis Ausoniae iuuenem, Marsosque Coramque / Laurentumque decus iaculatoremque Sabellum / et Gradiuicolam celso de colle Tudertem / indutosque simul gentilia lina Faliscos, / quosque sub Herculeis †taciturno flumine muris / pomifera arua creant Anienicolae Catilli, / quosque in praegelidis duratos Hernica riuis / mittebant saxa et nebulosi rura Casini.
<Sil. 4.228>	ibant in Martem terrae dominantis alumni / damnati superis nec iam reditura iuuentus.
<Sil. 4.230>	Scipio qua medius pugnae uorat agmina uertex / infert cornipedem atque instinctus strage suorum / inferias caesis mactat Labarumque Padumque / et Caunum et multo uix fusum uulnere Breucum / Gorgoneoque Larum torquentem lumina uultu.
<Sil. 4.235>	occidis et tristi, pugnax Lepontice, fato; / nam dum frena ferox obiecto corpore prensat / atque aequat celsus residentis consulis ora / ipse pedes, frontem in mediam grauis incidit ensis, / et diuisum umeris iacuit caput.
<Sil. 4.239>	at Batus, amens / qui luctatur equo parmaque incursibus obstat, / ictu quadrupedis fulua porrectus harena / elisa incussis amisit calcibus ora.
<Sil. 4.243>	perfurit Ausonius turbata per aequora ductor, / ceu Geticus Boreas, totum cum sustulit imo / Icarium fundo uictor mare: nauita uasto / iactatur sparsus lacerata classe profundo, / cunctaque canenti perfunditur aequore Cyclas.
<Sil. 4.248>	Crixus, ut in tenui spes exiguumque salutis, / armat contemptu mentem necis.
<Sil. 4.249>	horrida barba / sanguinea rutilat spuma, rictusque furentis / albet, et adfuso squalent a puluere crines.
<Sil. 4.252>	inuadit Tarium uicino consule pugnas / miscentem saeuisque uirum circumtonat armis.
<Sil. 4.254>	uoluitur ille solo; nam pronum effundit in armos / fata extrema ferens abies, rapiturque pauore / tractus equi uinctis conexa ad cingula membris.
<Sil. 4.257>	longa cruor sparso linquit uestigia campo, / et tremulos cuspis ductus in puluere signat.
<Sil. 4.259>	laudabat leti iuuenem egregiosque parabat / ulcisci consul manis, cum dira per auris / uox uenit, et Crixum ferri clamoribus audit, / haud notum uultu.
<Sil. 4.262>	surgit uiolentior ira / comminus atque oculos optato in corpore figit.
<Sil. 4.264>	tum stimulans grato plausae ceruicis honore / cornipedem adloquitur: Vulgum Martemque minorem / mox, Gargane: uocant superi ad maiora.
<Sil. 4.266>	uidesne, / quantus eat Crixus?
<Sil. 4.267>	iam nunc tibi praemia pono / illum Sidonio fulgentem ardore tapeta, / barbaricum decus, et fuluis donabere frenis.
<Sil. 4.270>	sic fatus, magno Crixum clamore ciebat / in pugnam ac uacuo poscebat proelia campo.
<Sil. 4.272>	nec detractantem par ira accenderat hostem.
<Sil. 4.273>	ut iussae cessere retro spatiumque dederunt / hinc atque hinc alae et medio stetit aequore pugna, / quantus Phlegraeis Telluris alumnus in aruis / mouit signa Mimas caelumque exterruit armis, / tantus semifero Crixus sub pectore murmur / torquet et horrisonis ululatibus erigit iras: /
<Sil. 4.279>	Nemone incensae captaeque superfuit urbi, / ut tibi, quas Brenni populus ferremus in arma, / narraret, dextras?
<Sil. 4.281>	disce en nunc inquit et una / contorquet nodis et obusto robore diram / uel portas quassare trabem.
<Sil. 4.283>	sonat illa tremendum, / at nimio iactu seruasse improuida campi / distantis spatium propiorem transuolat hostem.
<Sil. 4.286>	cui consul: Ferre haec umbris proauoque memento, / quam procul occumbas Tarpeia sede, tibique / haud licitum sacri Capitolia cernere montis.
<Sil. 4.289>	tum nodo cursuque leui simul adiuuat hastam, / dignum mole uiri nisus.
<Sil. 4.290>	fugit illa per oras / multiplicis lini subtextaque tegmina neruis / atque altum tota metitur cuspide pectus.
<Sil. 4.293>	procumbit lata porrectus in arua ruina, / et percussa gemit tellus ingentibus armis.
<Sil. 4.295>	haud aliter structo Tyrrhena ad litora saxo / pugnatura fretis subter caecisque procellis, / pila immane sonans impingitur ardua ponto: /
<Sil. 4.298>	immugit Nereus, diuisaque caerula pulsu / inlisum accipiunt irata sub aequora montem.
<Sil. 4.300>	ductore amisso pedibus se credere Celtae: /
<Sil. 4.301>	una spes anima tantusque pependerat ardor.
<Sil. 4.302>	ac ueluti, summo uenator densa Picano / cum lustra exagitat spissisque cubilibus atram / immittit passim dumosa per inuia pestem, / dum tacitas uires et flammam colligit ignis, / nigranti piceus sensim caligine uertex / uoluitur et pingui contorquet nubila fumo: /
<Sil. 4.308>	mox subita in toto lucent incendia monte, / fit sonitus, fugere ferae, fugere uolucres, / atque ima longe trepidant in ualle iuuencae.
<Sil. 4.311>	At Mago, ut uertisse globos primumque laborem, / qui solus genti est, cassum uidet, arma suorum / ac patrium in pugnas equitem uocat.
<Sil. 4.313>	undique nudi / adsiliunt frenis infrenatique manipli.
<Sil. 4.315>	nunc Itali in tergum uersis referuntur habenis, / nunc rursus Tyrias retro pauor auehit alas, / aut illi dextros lunatis flexibus orbes, / aut illi laeuos sinuant in cornua gyros.
<Sil. 4.319>	texunt alterno glomerata uolumina cursu / atque eadem refuga cedentes arte resoluunt.
<Sil. 4.321>	hac pontum uice, ubi exercet discordia uentos, / fert Boreas Eurusque refert molemque profundi / nunc huc alterno, nunc illuc, flamine gestant.
<Sil. 4.324>	Aduolat aurato praefulgens murice ductor / Sidonius, circaque Metus Terrorque Furorque.
<Sil. 4.326>	isque ubi Callaici radiantem tegminis orbem / extulit et magno percussit lumine campos, / spes uirtusque cadunt, trepidaque a mente recedit / uertere terga pudor, nec leti cura decori, / sed fugere infixum est, terraeque optantur hiatus.
<Sil. 4.331>	sic, ubi Caucaseis tigris se protulit antris, / linquuntur campi, et tutas petit omne latebras / turbatum insano uultu pecus: illa pererrat / desertas uictrix uallis, iamque ora reducto / paulatim nudat rictu, ut praesentia mandens / corpora, et immani stragem meditatur hiatu.
<Sil. 4.337>	non illum Metabus, non illum celsior Vfens / euasere tamen, quamuis hic alite planta, / hic ope cornipedis totis ferretur habenis.
<Sil. 4.340>	nam Metabum ad manis demisit cuspide fulgens / fraxinus, Vfentem conlapsum poplite caeso / ensis obit laudemque pedum cum sanguine ademit.
<Sil. 4.343>	iamque dedit leto Sthenium Laurumque domoque / Collinum gelida, uiridi quem Fucinus antro / nutrierat dederatque lacum tramittere nando.
<Sil. 4.346>	fit socius leti coniecta Massicus hasta, / uitiferi sacro generatus uertice montis / et Liris nutritus aquis, qui fronte quieta / dissimulat cursum ac nullo mutabilis imbri / perstringit tacitas gemmanti gurgite ripas.
<Sil. 4.351>	exoritur rabies caedum, ac uix tela furori / sufficiunt.
<Sil. 4.352>	teritur iunctis umbonibus umbo, / pesque pedem premit, et nutantes casside cristae / hostilem tremulo pulsant conamine frontem.
<Sil. 4.355>	Tergemini primam ante aciem fera proelia fratres / miscebant, quos Ledaeo Sidonia Barce / Xanthippo felix uteri inter bella crearat.
<Sil. 4.358>	res Graiae ductorque parens ac nobile Amyclae / nomen et iniectus Spartanis colla catenis / Regulus inflabant ueteri praecordia fama.
<Sil. 4.361>	Marte probare genus factisque Lacona parentem / ardebant gelidosque dehinc inuisere montis / Taygeta et tandem bellis innare subactis / Eurotan patrium ritusque uidere Lycurgi.
<Sil. 4.365>	sed Spartam penetrare deus fratresque negarunt / Ausonii, totidem numero, quos miserat altis / Egeriae genitos immitis Aricia lucis, / aetatis mentisque pares; at non dabat ultra / Clotho dura lacus aramque uidere Dianae.
<Sil. 4.370>	namque ut in aduersos impacti turbine pugnae / Eumachus et Critias et laetus nomine patris / Xanthippus iunxere gradus, (ceu bella leones / inter se furibunda mouent et murmure anhelo / squalentis campos ac longa mapalia complent: / omnis in occultas rupis atque auia pernix / Maurus saxa fugit, coniunxque Libyssa profuso / uagitum cohibens suspendit ab ubere natos; / illi dira fremunt, perfractaque in ore cruento / ossa sonant, pugnantque feris sub dentibus artus) / haud secus Egeriae pubes, hinc Virbius acer, / hinc Capys, adsiliunt paribusque Albanus in armis.
<Sil. 4.382>	subsidens paulum perfossa proruit aluo / Albanum Critias: ast illi cuncta repente / implerunt clipeum miserando uiscera lapsu.
<Sil. 4.385>	Eumachus inde Capyn — sed tota mole tenebat / ceu fixum membris tegimen; tamen improbus ensis / adnexam parmae decidit uulnere laeuam, / inque suo pressa est non reddens tegmina nisu / infelix manus atque haesit labentibus armis.
<Sil. 4.390>	ultima restabat fusis iam palma duobus / Virbius.
<Sil. 4.391>	huic trepidos simulanti ducere gressus / Xanthippus gladio, rigida cadit Eumachus hasta, / et tandem aequatae geminato funere pugnae.
<Sil. 4.394>	inde alterna uiris transegit pectora mucro, / inque uicem erepta posuerunt proelia uita.
<Sil. 4.396>	felices leti, pietas quos addidit umbris!
<Sil. 4.397>	optabunt similes uenientia saecula fratres, / aeternumque decus memori celebrabitur aeuo, / si modo ferre diem serosque uidere nepotes / carmina nostra ualent, nec famam inuidit Apollo.
<Sil. 4.401>	At consul toto palantis aequore turmas / uoce tenet, dum uoce uiget: Quo signa refertis?
<Sil. 4.403>	quis uos heu uobis pauor abstulit?
<Sil. 4.403>	horrida primi / si sors uisa loci pugnaeque lacessere frontem, / post me state uiri et pulsa formidine tantum / aspicite!
<Sil. 4.406>	has dextras capti genuere parentes / quas fugitis.
<Sil. 4.407>	quae spes uictis?
<Sil. 4.407>	Alpesne petemus?
<Sil. 4.408>	ipsam turrigero portantem uertice muros / credite summissas Romam nunc tendere palmas.
<Sil. 4.410>	natorum passim raptus caedemque parentum / Vestalisque focos extingui sanguine cerno.
<Sil. 4.412>	hoc arcete nefas!
<Sil. 4.412>	postquam inter talia crebro / clamore obtusae crassoque a puluere fauces, / hinc laeua frenos, hinc dextra corripit arma / et latum obiectat pectus strictumque minatur / nunc sibi, nunc trepidis, ni restent, comminus ensem.
<Sil. 4.417>	Quas acies alto genitor dum spectat Olympo, / consulis egregii mouere pericula mentem.
<Sil. 4.419>	Gradiuum uocat et patrio sic ore profatur: /
<Sil. 4.420>	Magnanimi me, nate, uiri, ni bella capessis / haud dubie extremus, terret labor: eripe pugnae / ardentem, oblitumque sui dulcedine caedum / siste ducem Libyae; nam plus petit improbus uno / consulis exitio tota quam strage cadentum.
<Sil. 4.425>	praeterea, cernis, tenerae qui proelia dextrae / iam credit puer atque annos transcendere factis / molitur longumque putat pubescere bello, / te duce primitias pugnae, te magna magistro / audeat et primum hoc uincat, seruasse parentem.
<Sil. 4.430>	Haec rerum sator.
<Sil. 4.430>	at Mauors in proelia currus / Odrysia tellure uocat.
<Sil. 4.431>	tum fulminis atri / spargentem flammas clipeum galeamque deorum / haud ulli facilem multoque labore Cyclopum / sudatum thoraca capit quassatque per auras / Titanum bello satiatam sanguinis hastam / atque implet curru campos.
<Sil. 4.436>	exercitus una / Irarum Eumenidesque simul letique cruenti / innumerae facies, frenisque operata regendis / quadriiugos atro stimulat Bellona flagello.
<Sil. 4.440>	fertur ab immenso tempestas horrida caelo / nigrantisque globos et turbida nubila torquens / inuoluit terras.
<Sil. 4.442>	quatitur Saturnia sedes / ingressu tremefacta dei, ripasque relinquit / audito curru fontique relabitur amnis.
<Sil. 4.445>	Ductorem Ausonium telis Garamantica pubes / cinxerat et Tyrio regi noua dona parabat / armorum spolium ac rorantia consulis ora.
<Sil. 4.448>	stabat Fortunae non cedere certus et acri / mole retorquebat crudescens caedibus hastas, / iamque suo, iamque hostili perfusa cruore / membra madent, cecidere iubae, gyroque per orbem / artato Garamas iaculis propioribus instat / †et librat saeua coniectum cuspide ferrum.
<Sil. 4.454>	hic puer ut patrio defixum corpore telum / conspexit, maduere genae, subitoque trementem / corripuit pallor, gemitumque ad sidera rupit.
<Sil. 4.457>	bis conatus erat praecurrere fata parentis / conuersa in semet dextra, bis transtulit iras / in Poenos Mauors.
<Sil. 4.459>	fertur per tela, per hostis / intrepidus puer et Gradiuum passibus aequat.
<Sil. 4.461>	continuo cessere globi, latusque repente / apparet campo limes.
<Sil. 4.462>	metit agmina tectus / caelesti clipeo et sternit super arma iacentum / corporaque auctorem teli multasque paternos / ante oculos animas, optata piacula, mactat.
<Sil. 4.466>	tunc rapta propere duris ex ossibus hasta / innixum ceruice ferens umeroque parentem / emicat.
<Sil. 4.468>	attonitae tanta ad spectacula turmae / tela tenent, ceditque loco Libys asper, et omnis / late cedit Hiber, pietasque insignis et aetas / belligeris fecit miranda silentia campis.
<Sil. 4.472>	tum celso e curru Mauors Carthaginis arces / excindes inquit Tyriosque ad foedera coges.
<Sil. 4.474>	nulla tamen longo tanta exorietur in aeuo / lux tibi, care puer.
<Sil. 4.475>	macte, o macte indole sacra, / uera Iouis proles.
<Sil. 4.476>	et adhuc maiora supersunt, / sed nequeunt meliora dari.
<Sil. 4.477>	tum nubila Mauors / aetheraque emenso terras iam sole capessit, / et fessas acies castris clausere tenebrae.
<Sil. 4.480>	Condebat noctem deuexo Cynthia curru / fraternis adflata rotis, et ab aequore Eoo / surgebant roseae media inter caerula flammae.
<Sil. 4.483>	at consul tristis campos Poenisque secundam / planitiem metuens Trebiam collisque petebat.
<Sil. 4.485>	iamque dies rapti cursu nauoque labore, / et medio abruptus fluitabat in amne solutis / pons uinclis, qui Dardanium trauexerat agmen, / Eridani rapidas aderat cum Poenus ad undas.
<Sil. 4.489>	dumque uada et mollis aditus per deuia flexo / circuitu petit et stagni languentia quaerit, / interdum rapta uicinis saltibus alno / flumineam texit, qua trauehat agmina, classem: /
<Sil. 4.493>	ecce aderat Trebiaeque simul uicina tenebat / Trinacrio accitus per caerula longa Peloro, / Gracchorum proles, consul.
<Sil. 4.495>	gens inclita magno / atque animosa uiro, multusque in imagine claris / praefulgebat auus titulis bellique domique.
<Sil. 4.498>	Nec Poeni positis trans amnem in gramine castris / deerant.
<Sil. 4.499>	namque animos stimulabant prospera rerum / increpitansque super ductor: Quis tertius urbi / iam superest consul?
<Sil. 4.501>	quaenam altera restat in armis / Sicania?
<Sil. 4.502>	en omnes Latiae Daunique nepotum / conuenere manus.
<Sil. 4.503>	feriant nunc foedera mecum / ductores Italum ac leges et pacta reposcant.
<Sil. 4.505>	at tu, donata tela inter Martia luce, / infelix animae, sic, sic uiuasque tuoque / des iterum hanc laudem nato; nec fine sub aeui / oppetere in bello detur, cum fata uocabunt.
<Sil. 4.509>	pugnantem cecidisse meum est.
<Sil. 4.509>	haec personat ardens.
<Sil. 4.510>	inde leui iaculo Massylumque impiger alis / castra sub ipsa datis inritat et elicit hostem.
<Sil. 4.512>	Nec Latius uallo miles debere salutem / fas putat aut clausas pulsari cuspide portas.
<Sil. 4.514>	erumpunt, cunctisque prior uolat aggere aperto / degener haud Gracchis consul.
<Sil. 4.515>	quatit aura comantis / cassidis Auruncae cristas, umeroque refulget / sanguinei patrium saguli decus.
<Sil. 4.517>	agmina magno / respectans clamore uocat, quaque obuia densos / artat turba globos rumpens iter aequore fertur, / ut torrens celsi praeceps e uertice Pindi / cum sonitu ruit in campos magnoque fragore / auulsum montis uoluit latus: obuia passim / armenta immanesque ferae siluaeque trahuntur, / spumea saxosis clamat conuallibus unda.
<Sil. 4.525>	Non, mihi Maeoniae redeat si gloria linguae / centenasque pater det Phoebus fundere uoces, / tot caedes proferre queam, quot dextera magni / consulis aut contra Tyriae furor edidit irae.
<Sil. 4.529>	Murranum ductor Libyae, ductorque Phalantum / Ausonius, gnaros belli ueteresque laborum, / alter in alterius fuderunt comminus ore.
<Sil. 4.532>	monte procelloso Murranum miserat Anxur, / Tritonis †niueo te sacra, Phalante, profundo.
<Sil. 4.534>	ut primum insigni fulsit uelamine consul, / quamquam orbus partem uisus unoque Cupencus / lumine sufficiens bellis citat improbus hastam / et summae figit tremebundam margine parmae.
<Sil. 4.538>	cui consul (namque ira coquit): Pone, improbe, quicquid / restat in ore fero et truncata fronte relucet.
<Sil. 4.540>	sic ait intorquens derecto turbine robur / et dirum tota tramittit cuspide lumen.
<Sil. 4.542>	nec leuior dextra generatus Hamilcare saeuit.
<Sil. 4.543>	huic cadit infelix niueis Varenus in armis, / Meuanas Varenus, arat cui diuitis uber / campi Fulginia et patulis Clitumnus in aruis / candentis gelido perfundit flumine tauros.
<Sil. 4.547>	sed tristes superi, atque ingrata maxima cura / uictima Tarpeio frustra nutrita Tonanti.
<Sil. 4.549>	instat Hiber leuis et leuior discurrere Maurus.
<Sil. 4.550>	hinc pila, hinc Libycae certant subtexere cornus / densa nube polum, quantumque interiacet aequi / ad ripas campi, tantum uibrantia condunt / tela, nec artatis locus est in morte cadendi.
<Sil. 4.554>	Allius, Argyripa Daunique profectus ab aruis / uenator, rudibus iaculis et Iapyge campum / persultabat equo, mediosque inuectus in hostis, / Apula non uana torquebat spicula dextra.
<Sil. 4.558>	huic horret thorax Samnitis pellibus ursae, / et galea annosi uallatur dentibus apri.
<Sil. 4.560>	uerum ubi turbantem, solo ceu lustra pererret / in nemore aut agitet Gargano terga ferarum, / hinc Mago, hinc saeuus pariter uidere Maharbal, / ut subigente fame diuersis rupibus ursi / inuadunt trepidum gemina inter proelia taurum, / nec partem praedae patitur furor, haud secus acer / hinc atque hinc iaculo deuoluitur Allius acto: /
<Sil. 4.567>	it stridens per utrumque latus Maurusia taxus.
<Sil. 4.568>	obuia tum medio sonuerunt spicula corde, / incertumque fuit, letum cui cederet hastae.
<Sil. 4.570>	et iam dispersis Romana per agmina signis / palantis agit ad ripas, miserabile, Poenus / impellens trepidos fluuioque immergere certat.
<Sil. 4.573>	Tum Trebia infausto noua proelia gurgite fessis / incohat ac precibus Iunonis suscitat undas.
<Sil. 4.575>	haurit subsidens fugientum corpora tellus / infidaque soli frustrata uoragine sorbet.
<Sil. 4.577>	nec niti lentoque datur conuellere limo / mersa pedum penitus uestigia: labe tenaci / haerent deuincti gressus, resolutaque ripa / implicat aut caeca prosternit fraude paludis.
<Sil. 4.581>	iamque alius super atque alius per lubrica surgens / dum sibi quisque uiam per inextricabile litus / praeripit et putri luctatur caespite, lapsi / occumbunt seseque sua pressere ruina.
<Sil. 4.585>	ille celer nandi iamiamque adprendere tuta / dum parat et celso conisus corpore prensat / gramina summa manu liquidisque emergit ab undis, / contorta ripae pendens adfigitur hasta.
<Sil. 4.589>	hic hostem orbatus telo complectitur ulnis / luctantemque uado permixta morte coercet.
<Sil. 4.591>	mille simul leti facies.
<Sil. 4.591>	Ligus occidit aruis, / sed proiecta uiri lymphis fluuialibus ora / sanguineum hauserunt longis singultibus amnem.
<Sil. 4.594>	enabat tandem medio uix gurgite pulcher / Irpinus sociumque manus clamore uocabat, / cum rapidis inlatus aquis et uulnere multo / impulit asper equus fessumque sub aequora mersit.
<Sil. 4.598>	Accumulat clades subito conspecta per undas / uis elephantorum turrito concita dorso.
<Sil. 4.600>	namque uadis rapitur praeceps, ceu proruta cautes / auulsi montis, Trebiamque insueta timentem / prae se pectore agit spumantique incubat alueo.
<Sil. 4.603>	explorant aduersa uiros, perque aspera duro / nititur ad laudem uirtus interrita cliuo.
<Sil. 4.605>	namque inhonoratam Fibrenus perdere mortem / et famae nudam impatiens Spectabimur, inquit / nec, Fortuna, meum condes sub gurgite letum.
<Sil. 4.608>	experiar, sitne in terris, domitare quod ensis / non queat Ausonius Tyrrhenaue permeet hasta.
<Sil. 4.610>	tum iacit adsurgens dextroque in lumine sistit / spicula saeua ferae telumque in uulnere linquit.
<Sil. 4.612>	stridore horrisono penetrantem cuspidis ictum / belua prosequitur laceramque cruore profuso / attollit frontem ac lapso dat terga magistro.
<Sil. 4.615>	tum uero inuadunt iaculis crebraque sagitta, / ausi iam sperare necem, immensosque per armos / et laterum extentus uenit atra cuspide uulnus.
<Sil. 4.618>	stat multa in tergo et nigranti lancea dorso, / ac siluam ingentem concusso corpore uibrat, / donec consumptis longo certamine telis / concidit et clausit magna uada pressa ruina.
<Sil. 4.622>	Ecce per aduersum, quamquam tardata morantur / uulnere membra uirum, subit implacabilis amnem / Scipio et innumeris infestat caedibus hostem.
<Sil. 4.625>	corporibus clipeisque simul galeisque cadentum / contegitur Trebia, et uix cernere linquitur undas.
<Sil. 4.627>	Mazaeus iaculo, Gestar prosternitur ense, / tum Pelopeus auis Cyrenes incola Thelgon.
<Sil. 4.629>	huic torquet rapido correptum e gurgite pilum / et quantum longo ferri tenuata rigore / procedit cuspis per hiantia transigit ora.
<Sil. 4.632>	pulsati ligno sonuere in uulnere dentes.
<Sil. 4.633>	nec leto quaesita quies: turgentia membra / Eridano Trebia, Eridanus dedit aequoris undis.
<Sil. 4.635>	tu quoque, Thapse, cadis, tumulo post fata negato.
<Sil. 4.636>	quid domus Hesperidum aut luci iuuere dearum, / fuluos aurifera seruantes arbore ramos?
<Sil. 4.638>	Intumuit Trebia et stagnis se sustulit imis / iamque ferox totum propellit gurgite fontem / atque omnis torquet uires.
<Sil. 4.640>	furit unda sonoris / uerticibus, sequiturque nouus cum murmure torrens.
<Sil. 4.642>	sensit et accensa ductor uiolentius ira / Magnas, o Trebia, et meritas mihi, perfide, poenas / exsolues: inquit lacerum per Gallica riuis / dispergam rura atque amnis tibi nomina demam, / quoque aperis te fonte, premam, nec tangere ripas / inlabique Pado dabitur.
<Sil. 4.647>	quaenam ista repente / Sidonium, infelix, rabies te reddidit amnem?
<Sil. 4.649>	Talia iactantem consurgens agger aquarum / impulit atque umeros curuato gurgite pressit.
<Sil. 4.651>	arduus aduersa mole incurrentibus undis / stat ductor clipeoque ruentem sustulit amnem.
<Sil. 4.653>	necnon a tergo fluctus stridente procella / spumeus inrorat summas aspergine cristas.
<Sil. 4.655>	ire uadis stabilemque uetat defigere gressum / subducta tellure deus, percussaque longe / raucum saxa sonant, undaeque ad bella parentis / excitae pugnant, et ripas perdidit amnis.
<Sil. 4.659>	tum madidos crinis et glauca fronde reuinctum / attollit cum uoce caput: Poenasne superbas / insuper et nomen Trebiae delere minaris, / o regnis inimice meis?
<Sil. 4.662>	quot corpora porto / dextra fusa tua!
<Sil. 4.663>	clipeis galeisque uirorum, / quos mactas, artatus iter cursumque reliqui.
<Sil. 4.665>	caede, uides, stagna alta rubent retroque feruntur.
<Sil. 4.666>	adde modum dextrae aut campis incumbe propinquis.
<Sil. 4.667>	Haec, Venere adiuncta, tumulo spectabat ab alto / Mulciber obscurae tectus caligine nubis, / ingrauat ad caelum sublatis Scipio palmis: /
<Sil. 4.670>	Di patrii, quorum auspiciis stat Dardana Roma, / talin me leto tanta inter proelia nuper / seruastis?
<Sil. 4.672>	fortine animam hanc excindere dextra / indignum est uisum?
<Sil. 4.673>	redde o me, nate, periclis, / redde hosti!
<Sil. 4.674>	liceat bellanti accersere mortem / quam patriae fratrique probem.
<Sil. 4.675>	tum percita dictis / ingemuit Venus et rapidas derexit in amnem / coniugis inuicti uires.
<Sil. 4.677>	agit undique flammas / dispersus ripis ignis multosque per annos / nutritas fluuio populatur feruidus umbras.
<Sil. 4.680>	uritur omne nemus, lucosque effusus in altos / immissis crepitat uictor Vulcanus habenis.
<Sil. 4.682>	iamque ambusta comas abies, iam pinus et alni, / iam solo restans trunco dimisit in altum / populus adsuetas ramis habitare uolucres.
<Sil. 4.685>	flamma uorax imo penitus de gurgite tractos / absorbet latices, saeuoque urgente uapore / siccus inarescit ripis cruor.
<Sil. 4.687>	horrida late / scinditur in rimas et hiatu rupta dehiscit / tellus, ac stagnis altae sedere fauillae.
<Sil. 4.690>	Miratur pater aeternos cessare repente / Eridanus cursus, Nympharumque intima maestus / impleuit chorus attonitis ululatibus antra.
<Sil. 4.693>	ter caput ambustum conantem attollere iacta / lampade Vulcanus mersit fumantibus undis, / ter correpta dei crines nudauit harundo.
<Sil. 4.696>	tum demum admissae uoces et uota precantis, / orantique datum ripas seruare prioris, / ac tandem a Trebia reuocauit Scipio fessas / munitum in collem Graccho comitante cohortes.
<Sil. 4.700>	at Poenus multo fluuium ueneratus honore / gramineas undis statuit socialibus aras, / nescius heu, quanto superi maiora mouerent, / et quos Ausoniae luctus, Trasimenne, parares.
<Sil. 4.704>	Boiorum nuper populos turbauerat armis / Flaminius, facilisque uiro tum gloria belli, / corde leuem atque astus inopem contundere gentem.
<Sil. 4.707>	sed labor haud idem Tyrio certasse tyranno.
<Sil. 4.708>	hunc laeuis urbi genitum ad fatalia damna / ominibus parat imperio Saturnia fesso / ductorem dignumque uirum ueniente ruina.
<Sil. 4.711>	inde ubi prima dies iuris, clauumque regendae / inuasit patriae, ac sub nutu castra fuere, / ut pelagi rudis et pontum tractare per artem / nescius, accepit miserae si iura carinae, / uentorum tenet ipse uicem cunctisque procellis / dat iactare ratem: fertur uaga gurgite puppis / ipsius in scopulos dextra impellente magistri — / ergo agitur raptis praeceps exercitus armis / Lydorum in populos sedemque ab origine prisci / sacratam Corythi iunctosque a sanguine auorum / Maeonios Italis permixta stirpe colonos.
<Sil. 4.722>	Nec regem Afrorum noscenda ad coepta moratur / laude super tanta monitor deus.
<Sil. 4.723>	omnia somni / condiderant aegrisque dabant obliuia curis, / cum Iuno in stagni numen conuersa propinqui / et madidae frontis crinis circumdata fronde / populea stimulat subitis praecordia curis / ac rumpit ducis haud spernenda uoce quietem: /
<Sil. 4.729>	O felix famae et Latio lacrimabile nomen / Hannibal, Ausoniae si te Fortuna creasset / ad magnos uenture deos, cur fata tenemus?
<Sil. 4.732>	pelle moras.
<Sil. 4.732>	breuis est magni Fortuna fauoris.
<Sil. 4.733>	quantum uouisti, cum Dardana bella parenti / iurares, fluet Ausonio tibi corpore tantum / sanguinis, et patrias satiabis caedibus umbras.
<Sil. 4.736>	nobis persolues meritos securus honores.
<Sil. 4.737>	namque ego sum celsis quem cinctum montibus ambit / Tmolo missa manus, stagnis Trasimennus opacis.
<Sil. 4.739>	His agitur monitis et laetam numine pubem / protinus aerii praeceps rapit aggere montis.
<Sil. 4.741>	horrebat glacie saxa inter lubrica summo / piniferum caelo miscens caput Apenninus.
<Sil. 4.743>	condiderat nix alta trabes, et uertice celso / canus apex stricta surgebat ad astra pruina.
<Sil. 4.745>	ire iubet.
<Sil. 4.745>	prior extingui labique uidetur / gloria, post Alpes si stetur montibus ullis.
<Sil. 4.747>	scandunt praerupti nimbosa cacumina saxi.
<Sil. 4.748>	nec superasse iugum finit mulcetue laborem: /
<Sil. 4.749>	plana natant, putrique gelu liquentibus undis / inuia limosa restagnant arua palude.
<Sil. 4.751>	iamque ducis nudus tanta inter inhospita uertex / saeuitia quatitur caeli, manante per ora / perque genas oculo.
<Sil. 4.753>	facilis spreuisse medentis / optatum bene credit emi quocumque periclo / bellandi tempus.
<Sil. 4.755>	non frontis parcit honori, / dum ne perdat iter, non cetera membra moratur / in pretium belli dare, si uictoria poscat, / satque putat lucis, Capitolia cernere uictor / qua petat atque Italum feriat qua comminus hostem.
<Sil. 4.760>	talia perpessi tandem inter saeua locorum / optatos uenere lacus, ubi deinde per arma / sumeret amissi numerosa piacula uisus.
<Sil. 4.763>	Ecce autem patres aderant Carthagine missi.
<Sil. 4.764>	causa uiae non parua uiris, nec laeta ferebant.
<Sil. 4.765>	mos fuit in populis, quos condidit aduena Dido, / poscere caede deos ueniam ac flagrantibus aris / (infandum dictu) paruos imponere natos.
<Sil. 4.768>	urna reducebat miserandos annua casus / sacra Thoanteae ritusque imitata Dianae.
<Sil. 4.770>	cui fato sortique deum de more petebat / Hannibalis prolem discors antiquitus Hannon.
<Sil. 4.772>	sed propior metus armati ductoris ab ira / et magna ante oculos stabat redeuntis imago.
<Sil. 4.774>	asperat haec, foedata genas lacerataque crinis, / atque urbem complet maesti clamoris Imilce, / Edonis ut Pangaea super trieteride mota / it iuga et inclusum suspirat pectore Bacchum.
<Sil. 4.778>	ergo inter Tyrias, facibus ceu subdita, matres / clamat: Io coniunx, quocumque in cardine mundi / bella moues, huc signa refer.
<Sil. 4.780>	uiolentior hic est, / hic hostis propior.
<Sil. 4.781>	tu nunc fortasse sub ipsis / urbis Dardaniae muris uibrantia tela / excipis intrepidus clipeo saeuamque coruscans / lampada Tarpeis infers incendia tectis.
<Sil. 4.785>	interea tibi prima domus atque unica proles / heu gremio in patriae Stygias raptatur ad aras.
<Sil. 4.787>	i nunc, Ausonios ferro populare penates / et uetitas molire uias.
<Sil. 4.788>	i, pacta resigna / per cunctos iurata deos.
<Sil. 4.789>	sic praemia reddit / Carthago et talis iam nunc tibi soluit honores.
<Sil. 4.791>	quae porro haec pietas delubra aspergere tabo?
<Sil. 4.792>	heu primae scelerum causae mortalibus aegris, / naturam nescire deum!
<Sil. 4.793>	iusta ite precari / ture pio caedumque feros auertite ritus.
<Sil. 4.795>	mite et cognatum est homini deus.
<Sil. 4.795>	hactenus, oro, / sit satis ante aras caesos uidisse iuuencos.
<Sil. 4.797>	aut si uelle nefas superos fixumque sedetque, / me, me, quae genui, uestris absumite uotis.
<Sil. 4.799>	cur spoliare iuuat Libycas hac indole terras?
<Sil. 4.800>	an flendae magis Aegates et mersa profundo / Punica regna forent, olim si sorte cruenta / esset tanta mei uirtus praerepta mariti?
<Sil. 4.803>	haec dubios uario diuumque hominisque timore / ad cauta inlexere patres, ipsique relictum / abnueret sortem an superum pareret honori.
<Sil. 4.806>	tum uero trepidare metu uix compos Imilce, / magnanimi metuens immitia corda mariti.
<Sil. 4.808>	His auide auditis ductor sic deinde profatur: /
<Sil. 4.809>	Quid tibi pro tanto non impar munere soluat / Hannibal aequatus superis?
<Sil. 4.810>	quae praemia digna / inueniam, Carthago parens?
<Sil. 4.811>	noctemque diemque / arma feram, templisque tuis hinc plurima faxo / hostia ab Ausonio ueniat generosa Quirino.
<Sil. 4.814>	at puer armorum et belli seruabitur heres.
<Sil. 4.815>	spes, o nate, meae Tyriarumque unica rerum, / Hesperia minitante, salus, terraque fretoque / certare Aeneadis dum stabit uita memento.
<Sil. 4.818>	perge (patent Alpes) nostroque incumbe labori.
<Sil. 4.819>	uos quoque, di patrii, quorum delubra piantur / caedibus atque coli gaudent formidine matrum, / huc laetos uultus totasque aduertite mentes.
<Sil. 4.822>	namque paro sacra et maioris molior aras.
<Sil. 4.823>	tu, Mago, aduersi conside in uertice montis, / tu laeuos propior collis accede, Choaspe, / ad claustra et fauces ducat per opaca Sychaeus.
<Sil. 4.826>	ast ego te, Trasimenne, uago cum milite praeceps / lustrabo et superis quaeram libamina belli.
<Sil. 4.828>	namque haud parua deus promissis spondet apertis, / quae spectata, uiri, patriam referatis in urbem.
<Sil. 5.1>	Ceperat Etruscos occulto milite colles / Sidonius ductor perque alta silentia noctis / siluarum anfractus caecis insederat armis.
<Sil. 5.4>	at parte e laeua restagnans gurgite uasto / effigiem in pelagi lacus umectabat inertis / et late multo foedabat proxima limo.
<Sil. 5.7>	quae uada Faunigenae regnata antiquitus Arno / nunc uoluente die Trasimenni nomina seruant.
<Sil. 5.9>	Lydius huic genitor, Tmoli decus, aequore longo / Maeoniam quondam in Latias aduexerat oras / Tyrrhenus pubem dederatque uocabula terris.
<Sil. 5.12>	isque insueta tubae monstrauit murmura primus / gentibus et bellis ignaua silentia rupit, / nec modicus uoti natum ad maiora fouebat.
<Sil. 5.15>	uerum ardens puero castumque exuta pudorem / (nam forma certare deis, Trasimenne, ualeres) / litore correptum stagnis demisit Agylle, / flore capi iuuenem primaeuo lubrica mentem / nympha nec Idalia lenta incaluisse sagitta.
<Sil. 5.20>	solatae uiridi penitus fouere sub antro / Naides amplexus undosaque regna trementem.
<Sil. 5.22>	hinc dotale lacus nomen, lateque Hymenaeo / conscia lasciuo Trasimennus dicitur unda.
<Sil. 5.24>	Et iam curriculo nigram nox roscida metam / stringebat, nec se thalamis Tithonia coniunx / protulerat stabatque nitens in limine primo, / cum minus abnuerit noctem desisse uiator / quam coepisse diem: consul carpebat iniquas, / praegrediens signa ipsa, uias, omnisque ruebat / mixtus eques nec discretis leuia arma maniplis / insertique globo pedites, et inutile Marti / lixarum uulgus praesago cuncta tumultu / implere, et pugnam fugientum more petebant.
<Sil. 5.34>	tum super ipse lacus densam caligine caeca / exhalans nebulam late corruperat omnem / prospectum miseris, atque atrae noctis amictu / squalebat pressum picea inter nubila caelum.
<Sil. 5.38>	nec Poenum liquere doli: sedet ense reposto / abditus et nullis properantem occursibus arcet.
<Sil. 5.40>	ire datur, longeque patet ceu pace quieta / incustoditum, mox inremeabile, litus.
<Sil. 5.42>	namque sub angustas artato limite fauces / in fraudem ducebat iter, geminumque receptis / exitium, hinc rupes, hinc undae claustra premebant.
<Sil. 5.45>	at turma umbroso seruabat uertice montis / hostilem ingressum, refugos habitura sub ictu: /
<Sil. 5.47>	haud secus ac uitreas sollers piscator ad undas, / ore leuem patulo texens de uimine nassam, / cautius interiora ligat mediamque per aluum / sensim fastigans compressa cacumina nectit / ac fraude artati remeare foraminis arcet / introitu facilem quem traxit ab aequore piscem.
<Sil. 5.53>	Ocius interea propelli signa iubebat / excussus consul fatorum turbine mentem, / donec flammiferum tollentes aequore currum / solis equi sparsere diem.
<Sil. 5.56>	iamque orbe renato / diluerat nebulas Titan, sensimque fluebat / caligo in terras nitido resoluta sereno.
<Sil. 5.59>	tunc ales, priscum populis de more Latinis / auspicium cum bella parant mentesque deorum / explorant super euentu, ceu praescia luctus / damnauit uesci planctuque alimenta refugit.
<Sil. 5.63>	nec rauco taurus cessauit flebile ad aras / immugire sono pressamque ad colla bipennem / incerta ceruice ferens altaria liquit.
<Sil. 5.66>	signa etiam effusa certant dum uellere mole, / taeter humo lacera nitentum erupit in ora / exultans cruor, et caedis documenta futurae / ipsa parens miseris gremio dedit atra cruento.
<Sil. 5.70>	ac super haec diuum genitor terrasque fretumque / concutiens tonitru Cyclopum rapta caminis / fulmina Tyrrhenas Trasimenni torsit in undas, / ictusque aetheria per stagna patentia flamma / fumauit lacus atque arserunt fluctibus ignes.
<Sil. 5.75>	heu uani monitus frustraque morantia Parcas / prodigia!
<Sil. 5.76>	heu fatis superi certare minores!
<Sil. 5.77>	atque hic, egregius linguae nomenque superbum, / Coruinus, Phoebea sedet cui casside fulua / ostentans ales proauitae insignia pugnae, / plenus et ipse deum, et socium terrente pauore / immiscet precibus monita atque his uocibus infit: /
<Sil. 5.82>	Iliacas per te flammas Tarpeiaque saxa, / per patrios, consul, muros suspensaque nostrae / euentu pugnae natorum pignora, cedas / oramus superis tempusque ad proelia dextrum / opperiare.
<Sil. 5.86>	dabunt idem camposque diemque / pugnandi: tantum ne dedignare secundos / expectare deos.
<Sil. 5.88>	cum fulserit hora, cruentam / quae stragem Libyae portet, tum signa sequentur / nulla uulsa manu, uescique interritus ales / gaudebit, nullosque uomet pia terra cruores.
<Sil. 5.92>	an te praestantem belli fugit, improba quantum / hoc possit Fortuna loco?
<Sil. 5.93>	sedet obuius hostis / aduersa fronte, at circa nemorosa minantur / insidias iuga, nec laeua stagnantibus undis / effugium patet, et tenui stant tramite fauces.
<Sil. 5.97>	si certare dolis et bellum ducere cordi est, / interea rapidis aderit Seruilius armis, / cui par imperium et uires legionibus aequae.
<Sil. 5.100>	bellandum est astu.
<Sil. 5.100>	leuior laus in duce dextrae.
<Sil. 5.101>	Talia Coruinus, primoresque addere passim / orantum uerba, et diuisus quisque timoris / nunc superos, ne Flaminio, nunc deinde precari / Flaminium, ne caelicolis contendere perstet.
<Sil. 5.105>	acrius hoc accensa ducis surrexerat ira, / auditoque furens socias non defore uires / Sicine nos inquit Boiorum in bella ruentis / spectastis, cum tanta lues uulgusque tremendum / ingrueret, rupesque iterum Tarpeia paueret?
<Sil. 5.110>	quas ego tunc animas dextra, quae corpora fudi, / irata tellure sata et uix uulnere uitam / reddentis uno!
<Sil. 5.112>	iacuere ingentia membra / per campos magnisque premunt nunc ossibus arua.
<Sil. 5.114>	scilicet has sera ad laudes Seruilius arma / adiungat, nisi diuiso uicisse triumpho / ut nequeam et decoris contentus parte quiescam?
<Sil. 5.117>	quippe monent superi.
<Sil. 5.117>	similes ne fingite uobis, / classica qui tremitis, diuos.
<Sil. 5.118>	sat magnus in hostem / augur adest ensis, pulchrumque et milite dignum / auspicium Latio quod in armis dextera praestat.
<Sil. 5.121>	an, Coruine, sedet, clausum se consul inerti / ut teneat uallo, Poenus nunc occupet altos / Arreti muros, Corythi nunc diruat arcem, / hinc Clusina petat, postremo ad moenia Romae / inlaesus contendat iter?
<Sil. 5.125>	deforme sub armis / uana superstitio est: dea sola in pectore Virtus / bellantum uiget.
<Sil. 5.127>	umbrarum me noctibus atris / agmina circumstant, Trebiae qui gurgite quique / Eridani uoluuntur aquis, inhumata iuuentus.
<Sil. 5.130>	Nec mora.
<Sil. 5.130>	iam medio coetu signisque sub ipsis / postrema aptabat nulli exorabilis arma.
<Sil. 5.132>	aere atque aequorei tergo flauente iuuenci / cassis erat munita uiro, cui uertice surgens / triplex crista iubas effundit crine Suebo: /
<Sil. 5.135>	Scylla super fracti contorquens pondera remi / instabat saeuosque canum pandebat hiatus, / nobile Gargeni spolium, quod rege superbus / Boiorum caeso capiti inlacerabile uictor / aptarat pugnasque decus portabat in omnis.
<Sil. 5.140>	loricam induitur: tortos huic nexilis hamos / ferro squama rudi permixtoque asperat auro.
<Sil. 5.142>	tum clipeum capit, aspersum quem caedibus olim / Celticus ornarat cruor, umentique sub antro / ceu fetum lupa permulcens puerilia membra / ingentem Assaraci caelo nutribat alumnum.
<Sil. 5.146>	hinc ensem lateri dextraeque accommodat hastam.
<Sil. 5.147>	stat sonipes uexatque ferox umentia frena, / Caucaseam instratus uirgato corpore tigrim.
<Sil. 5.149>	inde exceptus equo, qua dant angusta uiarum, / nunc hos, nunc illos adit atque hortatibus implet: /
<Sil. 5.151>	Vestrum opus est uestrumque decus suffixa per urbem / Poeni ferre ducis spectanda parentibus ora.
<Sil. 5.153>	unum hoc pro cunctis sat erit caput.
<Sil. 5.153>	aspera quisque / hortamenta sibi referat: Meus, heu!
<Sil. 5.154>	meus atris / Ticini frater ripis iacet, At meus alta / metitur stagna Eridani sine funere natus.
<Sil. 5.157>	haec sibi quisque; sed, est uestrum cui nulla doloris / priuati rabies, is uero ingentia sumat / e medio, fodiant quae magnas pectus in iras, / perfractas Alpes passamque infanda Saguntum, / quosque nefas uetiti transcendere nomen Hiberi, / tangere iam Thybrim.
<Sil. 5.162>	nam dum nos augur et extis / quaesitae fibrae uanusque moratur haruspex, / solum iam superest Tarpeio imponere castra.
<Sil. 5.165>	Turbidus haec, uisoque artis in milibus atras / bellatore iubas aptante Est, Orfite, munus, / est ait hoc certare tuum, quis opima uolenti / dona Ioui portet feretro suspensa cruento.
<Sil. 5.169>	nam cur haec alia pariatur gloria dextra?
<Sil. 5.170>	hinc praeuectus equo, postquam inter proelia notam / accepit uocem, Procul hinc te Martius, inquit / Murrane, ostendit clamor, uideoque furentem / iam Tyria te caede.
<Sil. 5.173>	uenit laus quanta!
<Sil. 5.173>	sed, oro, / haec angusta loci ferro patefacta relaxa.
<Sil. 5.175>	tum Soracte satum, praestantem corpore et armis, / Aequanum noscens, patrio cui ritus in aruo, / cum pius Arcitenens accensis gaudet aceruis, / exta ter innocuos laetum portare per ignes, / Sic in Apollinea semper uestigia pruna / inuiolata teras uictorque uaporis ad aras / dona serenato referas sollemnia Phoebo: /
<Sil. 5.182>	concipe ait dignum factis, Aequane, furorem / uulneribusque tuis.
<Sil. 5.183>	socio te caedis et irae / non ego Marmaridum mediam penetrare phalangem / Cinyphiaeque globos dubitarim inrumpere turmae.
<Sil. 5.186>	Nec iam ultra monitus et uerba morantia Martem / ferre ualet: longo Aeneadis quod flebitur aeuo / increpuere simul feralia classica signum, / ac tuba terrificis fregit stridoribus auras.
<Sil. 5.190>	heu dolor, heu lacrimae nec post tot saecula serae!
<Sil. 5.191>	horresco ut pendente malo, ceu ductor ad arma / exciret Tyrius.
<Sil. 5.192>	latebrosis collibus Astur / et Libys et torta Baliaris saeuus habena / erumpunt multusque Maces Garamasque Nomasque, / tum, quo non alius uenalem in proelia dextram / ocior attulerit conductaque bella probarit, / Cantaber et galeae contempto tegmine Vasco.
<Sil. 5.198>	hinc pariter rupes, lacus hinc, hinc arma simulque / consona uox urget, signum clamore uicissim / per collis Tyria circumfundente corona.
<Sil. 5.201>	Auertere dei uultus fatoque dederunt / maiori non sponte locum; stupet ipse tyranni / fortunam Libyci Mauors, disiectaque crinem / inlacrimat Venus, et Delum peruectus Apollo / tristem maerenti solatur pectine luctum.
<Sil. 5.206>	sola Apennini residens in uertice diras / expectat caedes immiti pectore Iuno.
<Sil. 5.208>	Primae Picentum, rupto ceu turbine fusa / agmina et Hannibalem ruere ut uidere, cohortes / inuadunt ultro et poenas pro morte futura, / turbato uictore, petunt accensa iuuentus, / et uelut erepto metuendi libera caelo / manibus ipsa suis praesumpta piacula mittit.
<Sil. 5.214>	funditur unanimo nisu et concordibus ausis / pilorum in Poenos nimbus, fixosque repulsi / summittunt clipeos curuato pondere teli.
<Sil. 5.217>	acrius hoc rursum Libys (et praesentia saeui / extimulat ducis) hortantes se quisque uicissim / incumbunt pressoque impellunt pectore pectus.
<Sil. 5.220>	Ipsa, facem quatiens ac flauam sanguine multo / sparsa comam, medias acies Bellona pererrat.
<Sil. 5.222>	stridit Tartareae nigro sub pectore diuae / letiferum murmur, feralique horrida cantu / bucina lymphatas agit in certamina mentes.
<Sil. 5.225>	his iras aduersa fouent crudusque ruente / fortuna stimulus spem proiecisse salutis: /
<Sil. 5.227>	hos dexter deus et laeto Victoria uultu / adridens acuit, Martisque fauore fruuntur.
<Sil. 5.229>	Abreptus pulchro caedum Lateranus amore / dum sequitur dextram, in medios penetrauerat hostis.
<Sil. 5.231>	quem postquam florens aequali Lentulus aeuo / conspexit nimium pugnae nimiumque cruoris / infestas inter non aequo Marte cateruas / fata inritantem, nisu se concitat acri / immitemque Bagam, qui iam uicina ferebat / uulnera pugnantis tergo, uelocior hasta / occupat et socium duris se casibus addit.
<Sil. 5.238>	tunc alacres arma adglomerant geminaque corusci / fronte micant: paribus fulgent capita ardua cristis.
<Sil. 5.240>	actus in aduersos casu (namque obuia ferre / arma quis auderet, nisi quem deus ima colentum / damnasset Stygiae nocti?) praefracta gerebat / Syrticus excelso decurrens robora monte / et quatiens acer nodosi pondera rami / flagrabat geminae nequiquam caedis amore: /
<Sil. 5.246>	Non hic Aegates infidaque litora nautis, / o iuuenes, motumque nouis sine Marte procellis / fortunam bello pelagus dabit.
<Sil. 5.248>	aequoris olim / uictores, media sit qualis, discite, terra / bellator Libys, et meliori cedite regnis.
<Sil. 5.251>	ac simul infesto Lateranum pondere truncae / arboris urgebat iungens conuicia pugnae.
<Sil. 5.253>	Lentulus huic frendens ira: Trasimennus in altos / ascendet citius collis, quam sanguine roret / iste pio ramus, subsidensque ilia nisu / conantis suspensa fodit.
<Sil. 5.256>	tum feruidus atro / pulmone exundat per hiantia uiscera sanguis.
<Sil. 5.258>	Nec minus accensis in mutua funera dextris / parte alia campi saeuit furor.
<Sil. 5.259>	altus Iertes / obtruncat Nerium.
<Sil. 5.260>	Rullo ditissimus arui / occumbis, generose Volunx, nec clausa repostis / pondera thesauris patrio nec regia quondam / praefulgens ebore et possessa mapalia soli / profuerunt.
<Sil. 5.264>	quid rapta iuuant, quid gentibus auri / numquam extincta sitis?
<Sil. 5.265>	modo quem Fortuna fouendo / congestis opibus donisque refersit opimis, / nudum Tartarea portabit nauita cumba.
<Sil. 5.268>	Iuxta bellator iuuenilibus Appius ausis / pandebat campum caede atque, ubi plurima uirtus / nullique aspirare uigor, decus inde petebat.
<Sil. 5.271>	obuius huic Atlans, Atlans a litore Hibero, / nequiquam extremae longinquus cultor harenae, / impetit os hasta, leuiterque e corpore summo / degustat cuspis generosum extrema cruorem.
<Sil. 5.275>	intonuere minae, uiolentaque lumina flammis / exarsere nouis.
<Sil. 5.276>	furit et diffulminat omnem / obstantum turbam; at clausum sub casside uulnus / Martia commendat mananti sanguine membra.
<Sil. 5.279>	tum uero aspiceres pauitantem et condere semet / nitentem sociis iuuenem, ceu tigride cerua / Hyrcana cum pressa tremit, uel territa pennas / colligit accipitrem cernens in nube columba, / aut dumis subit, albenti si sensit in aethra / librantem nisus aquilam, lepus.
<Sil. 5.284>	ora citato / ense ferit, tum colla uiri dextramque micantem / demetit ac mutat successu saeuior hostem.
<Sil. 5.287>	Stabat fulgentem portans in bella bipennem / Cinyphius socerique miser Magonis inire / optabat pugnam ante oculos spe laudis Isalcas, / Sidonia tumidus sponsa uanoque superbus / foedere promissae post Dardana proelia taedae.
<Sil. 5.292>	huic immittit atrox uiolentas Appius iras / conantique grauem fronti librare securim / altior insurgens galeam super exigit ictum.
<Sil. 5.295>	at fragilis ualido conamine soluitur ensis / aere in Cinyphio, nec dispar sortis Isalcas / umbonem incerto detersit futtilis ictu.
<Sil. 5.298>	tum quod humo haud umquam ualuisset uellere saxum, / ni uires trux ira daret, contorquet anhelans / Appius et lapsu resupino in terga cadentem / mole premit scopuli perfractisque ossibus urget.
<Sil. 5.302>	uidit coniuncto miscens certamina campo / labentem socer, et lacrimae sub casside fusae / cum gemitu, rapidusque ruit: data foedera nuper / accendunt animos expectatique nepotes.
<Sil. 5.306>	iamque aderat clipeumque uiri atque immania membra / lustrabat uisu, propiorque a fronte coruscae / lux galeae saeuas paulum tardauerat iras.
<Sil. 5.309>	haud secus, e specula praeceps delatus opaca, / subsidens campo summissos contrahit artus, / cum uicina trucis conspexit cornua tauri, / quamuis longa fames stimulet, leo: nunc ferus alta / surgentis ceruice toros, nunc torua sub hirta / lumina miratur fronte ac iam signa mouentem / et sparsa pugnas meditantem spectat harena.
<Sil. 5.316>	hic prior intorquens telum sic Appius infit: /
<Sil. 5.317>	Si qua tibi pietas, ictum ne desere foedus / et generum comitare socer.
<Sil. 5.318>	per tegmina uelox / tunc aerisque moras laeuo stetit hasta lacerto.
<Sil. 5.320>	at contra non dicta Libys, sed feruidus hastam / perlibrat, magni donum memorabile fratris, / caeso quam uictor sub moenibus ille Sagunti / abstulerat Durio ac spectatae nobile pugnae / germano dederat portare in proelia pignus.
<Sil. 5.325>	telum ingens perque arma uiri perque ora, doloris / adiutum nisu, letalem pertulit ictum, / exanguesque uiri conantis uellere ferrum / in uulnus cecidere manus.
<Sil. 5.328>	iacet aequore nomen / clarum Maeonio atque Italae pars magna ruinae / Appius.
<Sil. 5.330>	intremuere lacus, corpusque refugit / contractis Trasimennus aquis: telum ore cruento / expirans premit atque admorsae immurmurat hastae.
<Sil. 5.333>	Nec fati melior Mamercus corpore toto / exsoluit poenas nulli non saucius hosti.
<Sil. 5.335>	namque per aduersos, qua Lusitana ciebat / pugnas dira manus, raptum cum sanguine caesi / signiferi magna uexillum mole ferebat / et trepida infelix reuocabat signa suorum.
<Sil. 5.339>	sed furiata cohors ausisque accensa superbis / quodcumque ipsa manu gestabat missile, quicquid / praebebat tellus sparsis uix peruia telis / iniecit pariter, pluresque in corpore nullum / inuenere locum perfossis ossibus hastae.
<Sil. 5.344>	Aduolat interea fraterni uulneris ira / turbatus Libyae ductor, uisoque cruore, / num lateri cuspis, num toto pondere telum / sedisset, fratremque amens sociosque rogabat.
<Sil. 5.348>	utque metum leti procul et leuiora pauore / cognouit, proprio tectum gestamine praeceps / ex acie rapit et tutis a turbine pugnae / constituit castris.
<Sil. 5.351>	medicas hinc ocius artes / et senioris opem Synhali uocat.
<Sil. 5.352>	unguere uulnus / herbarum hic sucis ferrumque e corpore cantu / exigere et somnum tacto misisse chelydro / anteibat cunctos, nomenque erat inde per urbes / perque Paraetoniae celebratum litora Syrtis.
<Sil. 5.357>	ipse olim antiquo primum Garamanticus Hammon / scire pater dederat Synhalo morsusque ferarum / telorumque grauis ictus sedare medendo.
<Sil. 5.360>	atque is deinde suo moriens caelestia dona / monstrauit nato, natusque heredis honori / tramisit patrias artis.
<Sil. 5.362>	quem deinde secutus / haud leuior fama Synhalus Garamantica sollers / monstrata augebat studio multaque uetustum / Hammonis comitem numerabat imagine patrem.
<Sil. 5.366>	tum proauita ferens leni medicamina dextra / ocius, intortos de more astrictus amictus, / mulcebat lympha purgatum sanguine uulnus.
<Sil. 5.369>	at Mago, exuuias secum caesique uolutans / hostis mente necem, fraternas pectore curas / pellebat dictis et casum laude leuabat: /
<Sil. 5.372>	Parce metu, germane.
<Sil. 5.372>	meis medicamina nulla / aduersis maiora feres: iacet Appius hasta / ad manis pulsus nostra.
<Sil. 5.374>	si uita relinquat, / sat nobis actum est: sequar hostem laetus ad umbras.
<Sil. 5.376>	Quae dum turbatos auertunt aequore campi / ductores ualloque tenent, ex agmine Poenum / cedentem consul tumulo speculatus ab alto / atque atram belli castris se condere nubem, / turbidus extemplo trepidantis milite maesto / inuadit cuneos subitoque pauore relaxat / iam rarescentis acies.
<Sil. 5.382>	tum uoce feroci / poscit ecum ac mediae ruit in certamina uallis.
<Sil. 5.384>	sic ubi torrentem crepitanti grandine nimbum / inlidit terris molitus Iuppiter altas / fulmine nunc Alpes, nunc mixta Ceraunia caelo, / intremuere simul tellus et pontus et aether, / ipsaque commoto quatiuntur Tartara mundo.
<Sil. 5.389>	incidit attonitis inopino turbine Poenis / haud secus improuisa lues, gelidusque sub ossa / peruasit miseris conspecti consulis horror.
<Sil. 5.392>	it medius ferroque ruens densissima latum / pandit iter.
<Sil. 5.393>	clamor uario discrimine uocum / fert belli rabiem ad superos et sidera pulsat, / ceu pater Oceanus cum saeua Tethye Calpen / Herculeam ferit atque exesa in uiscera montis / contortum pelagus latrantibus ingerit undis: /
<Sil. 5.398>	dant gemitum scopuli, fractasque in rupibus undas / audit Tartessos latis distermina terris, / audit non paruo diuisus gurgite Lixus.
<Sil. 5.401>	Ante omnis iaculo tacitas fallente per auras / occumbit Bogus, infaustum qui primus ad amnem / Ticini rapidam in Rutulos contorserat hastam.
<Sil. 5.404>	ille sibi longam Clotho turbamque nepotum / crediderat uanis deceptus in alite signis.
<Sil. 5.406>	sed non augurio Parcarum impellere metas / concessum cuiquam: ruit inter tela cruentis / suspiciens oculis caelum superosque reposcit / tempora promissae media iam morte senectae.
<Sil. 5.410>	nec Bagaso exultare datum aut impune relictum / consulis ante oculos uita spoliasse Libonem.
<Sil. 5.412>	laurigeris decus illud auis nauaque iuuenta / florebat, sed Massylus succiderat ensis / pubescente caput mala, properoque uirentis / delerat leto bellator barbarus annos.
<Sil. 5.416>	Flaminium implorasse tamen iam morte suprema / haud frustra fuit.
<Sil. 5.417>	auulsa est nam protinus hosti / ore simul ceruix: iuuit punire feroci / uictorem exemplo et monstratum reddere letum.
<Sil. 5.420>	Quis deus, o Musae, paribus tot funera uerbis / euoluat, tantisque umbris in carmine digna / quis lamenta ferat?
<Sil. 5.422>	certantis laude cadendi / primaeuos iuuenes mortisque in limine cruda / facta uirum et fixis rabiem sub pectore telis?
<Sil. 5.425>	sternitur alternus uastis concursibus hostis, / nec spoliare uacat praedaeque aduertere mentem.
<Sil. 5.427>	urget amor caedum, clausis dum detinet hostem / fraternum castris uulnus, funditque ruitque / nunc iaculis, nunc ense, modo inter milia consul / bellantum conspectus equo, modo Marte feroci / ante aquilas et signa pedes.
<Sil. 5.431>	fluit impia riuis / saguineis uallis, tumulique et concaua saxa / armorum sonitus flatusque imitantur equorum.
<Sil. 5.434>	Miscebat campum, membrorum in proelia portans / celsius humano robur, uisaque pauentis / mole gigantei uertebat corporis alas / Othrys Marmarides: lati super agmen utrumque / ingens tollebant umeri caput, hirtaque toruae / frontis caesaries et crinibus aemula barba / umbrabat rictus; squalore hinc hispida diro / et uillosa feris horrebant pectora saetis.
<Sil. 5.442>	aspirare uiro propioremque addere Martem / haud ausum cuiquam.
<Sil. 5.443>	laxo ceu belua campo / incessebatur tutis ex agmine telis.
<Sil. 5.445>	tandem uesanos palantum in terga ferenti / cum fremitu uultus tacita per nubila penna / intrauit toruum Gortynia lumen harundo / auertitque uirum.
<Sil. 5.448>	fugientis ad agmina consul / intorquet tergo iaculum, quod tegmine nudas / inrupit costas hirtoque a pectore primum / mucronem ostendit.
<Sil. 5.451>	rapidus conuellere temptat / qua nasci ferrum fulgenti cuspide cernit, / donec abundanter defuso sanguine late / procubuit moriens et telum uulnere pressit.
<Sil. 5.455>	spiritus exundans uicinum puluere moto / perflauit campum et nubem dispersit in auras.
<Sil. 5.457>	Nec minor interea tumulis siluisque fremebat / diuersis Mauors, uariaque per ardua pugna / et saxa et dumi rorantes caede nitebant.
<Sil. 5.460>	exitium trepidis letique et stragis acerbae / causa Sychaeus erat.
<Sil. 5.461>	Murranum ille eminus hasta / perculerat, quo non alius, cum bella silerent, / dulcius Oeagrios pulsabat pectine neruos.
<Sil. 5.464>	occubuit silua in magna patriosque sub ipso / quaesiuit montis leto ac felicia Baccho / Aequana et Zephyro Surrentum molle salubri.
<Sil. 5.467>	addiderat misero comitem pugnaeque ferocis / gaudebat tristi uictor nouitate Sychaeus.
<Sil. 5.469>	palantis nam dum sequitur, peruaserat altam / in siluam et priscae reclinis ab ictibus ulmi / terga tuebatur trunco frustraque relictos / Tauranus comites suprema uoce ciebat.
<Sil. 5.473>	transegit iuuenem ac perfossis incita membris / haesit in opposito cuspis Sidonia ligno.
<Sil. 5.475>	Quid uobis, quaenam ira deum, uel mente sinistra / quae sedit formido, uiri?
<Sil. 5.476>	qui Marte relicto / ramorum quaesistis opem.
<Sil. 5.477>	non aequus in artis / nimirum rebus suasor metus.
<Sil. 5.478>	arguit asper / exitus euentu praui consulta timoris.
<Sil. 5.480>	annosa excelsos tendebat in aethera ramos / aesculus, umbrosum magnas super ardua siluas / nubibus insertans altis caput, instar (aperto / si staret campo) nemoris, lateque tenebat / frondosi nigra tellurem roboris umbra.
<Sil. 5.485>	par iuxta quercus longum molita per aeuum / uertice canenti proferre sub astra cacumen / diffusas patulo laxabat stipite frondes / umbrabatque coma summi fastigia montis.
<Sil. 5.489>	huc Hennaea cohors, Triquetris quam miserat oris / rex, Arethusa, tuus, defendere nescia morti / dedecus et mentem nimio mutata pauore / certatim sese tulit ascendensque uicissim / pressit nutantis incerto pondere ramos.
<Sil. 5.494>	mox alius super atque alius consistere tuto / dum certant, pars excussi (nam fragmine putri / ramorum et senio male fida fefellerat arbor), / pars trepidi celso inter tela cacumine pendent.
<Sil. 5.498>	turbatos una properans consumere peste / corripit aeratam iam dudum in bella bipennem, / deposito clipeo mutatus tela, Sychaeus.
<Sil. 5.501>	incumbunt sociae dextrae, magnoque fragore / pulsa gemit crebris succumbens ictibus arbos.
<Sil. 5.503>	fluctuat infelix concusso stipite turba, / ceu, Zephyrus quatit antiquos ubi flamine lucos, / fronde super tremuli uix tota cacuminis haerens / iactatur nido pariter nutante uolucris.
<Sil. 5.507>	procubuit tandem multa deuicta securi / suffugium infelix miseris et inhospita quercus / elisitque uirum spatiosa membra ruina.
<Sil. 5.510>	Inde aliae cladum facies.
<Sil. 5.510>	contermina taedis / conlucet rapidoque inuoluitur aesculus igni.
<Sil. 5.512>	iamque inter frondes arenti robore gliscens / uerticibus saeuis torquet Vulcanus anhelos / cum feruore globos flammarum et culmina torret.
<Sil. 5.515>	nec tela interea cessant.
<Sil. 5.515>	semusta gementum / atque amplexa cadunt ardentis corpora ramos.
<Sil. 5.517>	Haec inter miseranda uirum certamina consul / ecce aderat uoluens iram exitiumque Sychaeo.
<Sil. 5.519>	at iuuenis dubio tantae discrimine pugnae / occupat euentum telo temptare priorem.
<Sil. 5.521>	cui medio leuiter clipeo stetit aeris in ora / cuspis et oppositas uetita est tramittere crates.
<Sil. 5.523>	sed non et consul misso concredere telo / fortunam optatae caedis parat, at latus ense / haurit: nec crudae tardarunt tegmina parmae.
<Sil. 5.526>	labitur infelix atque adpetit ore cruento / tellurem expirans.
<Sil. 5.527>	tum diffundente per artus / frigore se Stygio manantem in uiscera mortem / accipit et longo componit lumina somno.
<Sil. 5.530>	Atque ea dum uariis permixtus tristia Mauors / casibus alternat, iam castris Mago relictis, / iam Libyae ductor properantia signa citato / raptabant cursu et cessata reponere hauebant / tempora caede uirum ac multo pensare cruore.
<Sil. 5.535>	it globus intorquens nigranti turbine nubem / pulueris, et surgit sublatis campus harenis, / quaque ferens gressum flectit uestigia ductor, / undanti circum tempestas acta procella / uoluitur atque altos operit caligine montis.
<Sil. 5.540>	occubuere femur Fontanus, Buta canorum / transfixi guttur, pressoque e uulnere cuspis / prospexit terga.
<Sil. 5.542>	hunc tristes luxere Fregellae / multiplicem proauis, hunc mater Anagnia fleuit.
<Sil. 5.544>	haud dispar fortuna tibi, Laeuine, sed auso / non eadem.
<Sil. 5.545>	neque enim Tyrio concurrere regi / temptas, sed lectus par ad certamen Ithemon / Autololum moderator erat; quem poplite caeso / dum spoliat, grauis immiti cum turbine costas / fraxinus inrupit, conlapsaque membra sub ictu / hoste super fuso subita cecidere ruina.
<Sil. 5.551>	Nec Sidicina cohors defit.
<Sil. 5.551>	Viriasius armat / mille uiros, nulli uictus uel ponere castra / uel iunxisse ratem duroque resoluere muros / ariete et in turrim subitos immittere pontis.
<Sil. 5.555>	Quem postquam Libyae ductor uirtute feroci / exultare uidet (namque illi uulnere praeceps / terga dabat leuibus diffisus Arauricus armis), / acrius hoc, pulchro Mauorte accensus in iram / et dignum sese ratus in certamina saeuo / comminus ire uiro, referenti e corpore telum / aduolat et fodiens pectus: Laudande laborum, / quisquis es, haud alia decuit te occumbere dextra.
<Sil. 5.563>	ad manis leti perfer decus.
<Sil. 5.563>	Itala gentis / ni tibi origo foret, uita donatus abires.
<Sil. 5.565>	hinc Fadum petit et ueterem bellare Labicum, / cui Siculis quondam terris congressus Hamilcar / clarum spectato dederat certamine nomen.
<Sil. 5.568>	immemor annorum seniumque oblitus in arma / ille quidem cruda mente et uiridissimus irae / ibat, sed uani frigentem in Marte senectam / prodebant ictus: stipula crepitabat inani / ignis iners cassamque dabat sine robore flammam.
<Sil. 5.573>	quem postquam accepit patrio monstrante superbum / armigero Poenum ductor, Certamina primae / hic lue nunc inquit pugnae: te notus Hamilcar / hac trahit ad manis dextra.
<Sil. 5.576>	tum librat ab aure / intorquens iaculum et uersantem in uulnere sese / transigit.
<Sil. 5.578>	extracta foedauit cuspide sanguis / canitiem et longos finiuit morte labores.
<Sil. 5.580>	nec minus Herminium primis obtruncat in armis, / adsuetum, Trasimenne, tuos praedantibus hamis / exhaurire lacus patriaeque alimenta senectae / ducere suspenso per stagna iacentia lino.
<Sil. 5.584>	interea exanimem maesti super arma Sychaeum / portabant Poeni corpusque in castra ferebant.
<Sil. 5.586>	quos ubi conspexit tristi clamore ruentis / ductor, praesago percussus pectora luctu, / Quinam inquit dolor, o socii, quemue ira deorum / eripuit nobis?
<Sil. 5.589>	num te, dulcedine laudis / flagrantem et nimio primi Mauortis amore / atra, Sychaee, dies properato funere carpsit?
<Sil. 5.592>	utque dato gemitu lacrimae adsensere ferentum / et dictus pariter caedis maerentibus auctor, / Cerno ait aduerso pulchrum sub pectore uulnus / cuspidis Iliacae.
<Sil. 5.595>	dignus Carthagine, dignus / Hasdrubale ad manis ibis, nec te optima mater / dissimilem lugebit auis, Stygiaue sub umbra / degenerem cernens noster uitabit Hamilcar.
<Sil. 5.599>	at mihi Flaminius, tam maesti causa doloris, / morte sua minuat luctus.
<Sil. 5.600>	haec pompa sequetur / exequias, seroque emptum uolet impia Roma / non uiolasse mei corpus mucrone Sychaei.
<Sil. 5.603>	Sic memorans torquet fumantem ex ore uaporem, / iraque anhelatum proturbat pectore murmur, / ut multo accensis feruore exuberat undis / clausus ubi exusto liquor indignatur aeno.
<Sil. 5.607>	tum praeceps ruit in medios solumque fatigat / Flaminium incessens.
<Sil. 5.608>	nec dicto segnius ille / bella capessebat, propiorque insurgere Mauors / coeperat, et campo iunctus iam stabat uterque, / cum subitus per saxa fragor, motique repente, / horrendum, colles et summa cacumina totis / intremuere iugis.
<Sil. 5.613>	nutant in uertice siluae / pinifero fractaeque ruunt super agmina rupes.
<Sil. 5.615>	immugit penitus conuulsis ima cauernis / dissiliens tellus nec paruos rumpit hiatus, / atque umbras late Stygias immensa uorago / faucibus ostendit patulis, manesque profundi / antiquum expauere diem.
<Sil. 5.619>	lacus ater in altos / sublatus montis et sede excussus auita / lauit Tyrrhenas ignota aspergine siluas.
<Sil. 5.622>	iamque eadem populos magnorumque oppida regum / tempestas et dira lues strauitque tulitque.
<Sil. 5.624>	ac super haec reflui pugnarunt montibus amnes, / et retro fluctus torsit mare.
<Sil. 5.625>	monte relicto / Apenninicolae fugere ad litora Fauni.
<Sil. 5.627>	pugnabat tamen (heu belli uecordia!)
<Sil. 5.627>	miles, / iactatus titubante solo, tremebundaque tela, / subducta tellure ruens, torquebat in hostem, / donec pulsa uagos cursus ad litora uertit / mentis inops stagnisque inlata est Daunia pubes.
<Sil. 5.632>	quis consul terga increpitans (nam turbine motae / ablatus terrae inciderat): Quid deinde, quid, oro, / restat, io, profugis?
<Sil. 5.634>	uos en ad moenia Romae / ducitis Hannibalem, uos in Tarpeia Tonantis / tecta faces ferrumque datis.
<Sil. 5.636>	sta, miles, et acris / disce ex me pugnas, uel si pugnare negatum, / disce mori.
<Sil. 5.638>	dabit exemplum non uile futuris / Flaminius.
<Sil. 5.639>	ne terga Libys, ne Cantaber umquam / consulis aspiciat.
<Sil. 5.640>	solus, si tanta libido / est uobis rabiesque fugae, tela omnia solus / pectore consumo et moriens fugiente per auras / hac anima uestras reuocabo ad proelia dextras.
<Sil. 5.644>	Dumque ea commemorat densosque obit obuius hostis, / aduolat ora ferus mentemque Ducarius.
<Sil. 5.645>	acri / nomen erat gentile uiro, fusisque cateruis / Boiorum quondam patriis antiqua gerebat / uulnera barbaricae mentis, noscensque superbi / uictoris uultus Tune inquit maximus ille / Boiorum terror?
<Sil. 5.650>	libet hoc cognoscere telo, / corporis an tanti manet de uulnere sanguis.
<Sil. 5.652>	nec uos paeniteat, populares, fortibus umbris / hoc mactare caput: nostros hic curribus egit / insistens uictos alta ad Capitolia patres.
<Sil. 5.655>	ultrix hora uocat.
<Sil. 5.655>	pariter tunc undique fusis / obruitur telis, nimboque ruente per auras / contectus nulli dextra iactare reliquit / Flaminium cecidisse sua.
<Sil. 5.658>	nec pugna perempto / ulterior ductore fuit.
<Sil. 5.659>	namque agmine denso / primores iuuenum, laeua ob discrimina Martis / infensi superis dextrisque et cernere Poenum / uictorem plus morte rati, super ocius omnes / membra ducis stratosque artus certamine magno / telaque corporaque et non fausto Marte cruentas / iniecere manus.
<Sil. 5.665>	sic densi caedis aceruo / ceu tumulo texere uirum.
<Sil. 5.666>	tum, strage per undas / per siluas sparsa perque altam sanguine uallem, / in medias fratre inuectus comitante cateruas / caesorum iuuenum Poenus Quae uulnera cernis, / quas mortes!
<Sil. 5.670>	inquit premit omnis dextera ferrum, / armatusque iacet seruans certamina miles.
<Sil. 5.672>	hos, en, hos obitus nostrae spectate cohortes!
<Sil. 5.673>	fronte minae durant, et stant in uultibus irae.
<Sil. 5.674>	et uereor, ne, quae tanta creat indole tellus / magnanimos fecunda uiros, huic fata dicarint / imperium, atque ipsis deuincat cladibus orbem.
<Sil. 5.677>	Sic fatus cessit nocti; finemque dedere / caedibus infusae subducto sole tenebrae.
<Sil. 6.1>	Iam, Tartessiaco quos soluerat aequore Titan / in noctem diffusus, equos iungebat Eois / litoribus, primique nouo Phaethonte retecti / Seres lanigeris repetebant uellera lucis, / et foeda ante oculos strages, propiusque patebat / insani Mauortis opus: simul arma uirique / ac mixtus sonipes dextraeque in uulnere caesi / haerentes hostis, passim clipeique iubaeque / atque artus trunci capitum fractusque iacebat / ossibus in duris ensis.
<Sil. 6.10>	nec cernere deerat / frustra seminecum quaerentia lumina caelum.
<Sil. 6.12>	tum spumans sanie lacus et fluitantia summo / aeternum tumulis orbata cadauera ponto.
<Sil. 6.14>	Nec tamen aduersis ruerat tota Itala uirtus.
<Sil. 6.15>	Bruttius ingenti miserandae caedis aceruo, / non aequum ostentans confosso corpore Martem, / extulerat uix triste caput truncosque trahebat / per stragem neruis interlabentibus artus, / tenuis opum, non patre nitens linguaue, sed asper / ense, nec e Volsca quisquam uir gente redemit / plus aeui nece magnanima.
<Sil. 6.21>	puer addere sese / pubescente gena castris optarat et acri / Flaminio spectatus erat, cum Celtica uictor / obrueret bello diuis melioribus arma.
<Sil. 6.25>	inde honor ac sacrae custodia Marte sub omni / alitis: hinc causam nutriuit gloria leti.
<Sil. 6.27>	namque necis certus, captae prohibere nequiret / cum Poenos aquilae, postquam subsidere fata / uiderat et magna pugnam inclinare ruina, / occulere interdum et terrae mandare parabat.
<Sil. 6.31>	sed subitis uictus telis labentia membra / prostrauit super ac mentita morte tegebat.
<Sil. 6.33>	uerum ubi lux nocte e Stygia miseroque sopore / reddita, uicini de strage cadaueris hasta / erigitur soloque uigens conamine late / stagnantem caede et facilem discedere terram / ense fodit, clausamque aquilae infelicis adorans / effigiem, palmis languentibus aequat harenas.
<Sil. 6.39>	supremus fessi tenuis tum cessit in auras / halitus et magnam misit sub Tartara mentem.
<Sil. 6.41>	Iuxta cernere erat meritae sibi poscere carmen / uirtutis sacram rabiem.
<Sil. 6.42>	Laeuinus, ab alto / Priuerno, uitis Latiae praesignis honore, / exanimum Nasamona Tyren super ipse iacebat / exanimis: non hasta uiro, non ensis: in artis / abstulerat Fors arma.
<Sil. 6.46>	tamen certamine nudo / inuenit Marti telum dolor.
<Sil. 6.47>	ore cruento / pugnatum, ferrique uicem dens praebuit irae.
<Sil. 6.49>	iam lacerae nares foedataque lumina morsu, / iam truncum raptis caput auribus, ipsaque diris / frons depasta modis, et sanguine abundat hiatus; / nec satias, donec mandentia linqueret ora / spiritus et plenos rictus mors atra teneret.
<Sil. 6.54>	Talia dum praebet tristis miracula uirtus, / diuerso interea fugientes saucia turba / iactantur casu siluisque per auia caecis / ablati furtim multo cum uulnere solos / per noctem metantur agros.
<Sil. 6.58>	sonus omnis et aura / exterrent pennaque leui commota uolucris.
<Sil. 6.60>	non sopor aut menti requies.
<Sil. 6.60>	agit asper acerba / nunc Mago attonitos, nunc arduus Hannibal hasta.
<Sil. 6.62>	Serranus, clarum nomen, tua, Regule, proles, / qui longum semper fama gliscente per aeuum / infidis seruasse fidem memorabere Poenis, / flore nitens primo, patriis heu Punica bella / auspiciis ingressus erat, miseramque parentem / et dulcis tristi repetebat sorte penates / saucius.
<Sil. 6.68>	haud illi comitum super ullus, et atris / uulneribus qui ferret opem: per deuia, fractae / innitens hastae furtoque ereptus opacae / noctis, iter tacitum Perusina ferebat in arua.
<Sil. 6.72>	hic fessus parui, quaecumque ibi fata darentur, / limina pulsabat tecti, cum membra cubili / euoluens non tarda Marus (uetus ille parentis / miles et haud surda tractarat proelia fama) / procedit renouata focis et paupere Vesta / lumina praetendens.
<Sil. 6.77>	utque ora agnouit et aegrum / uulneribus diris ac, lamentabile uisu, / lapsantis fultum truncata cuspide gressus, / funesti rumore mali iam saucius aures: /
<Sil. 6.81>	Quod scelus, o nimius uitae nimiumque ferendis / aduersis genitus, cerno?
<Sil. 6.82>	te, maxime, uidi, / ductorum, cum captiuo Carthaginis arcem / terreres uultu, crimen culpamque Tonantis, / occidere atque hausi, quem non Sidonia tecta / expulerint euersa meo de corde, dolorem.
<Sil. 6.87>	estis ubi en iterum, superi?
<Sil. 6.87>	dat pectora ferro / Regulus, ac stirpem tantae periura recidit / surgentem Carthago domus.
<Sil. 6.89>	inde aegra reponit / membra toro, nec ferre rudis medicamina (quippe / callebat bellis) nunc purgat uulnera lympha, / nunc mulcet sucis.
<Sil. 6.92>	ligat inde ac uellera molli / circumdat tactu et torpentis mitigat artus.
<Sil. 6.94>	exin cura seni tristem depellere fesso / ore sitim et parca uires accersere mensa.
<Sil. 6.96>	quae postquam properata, sopor sua munera tandem / applicat et mitem fundit per membra quietem.
<Sil. 6.98>	necdum exorta dies, Marus instat uulneris aestus: /
<Sil. 6.99>	expertis medicare modis gratumque teporem / exutus senium trepida pietate ministrat.
<Sil. 6.101>	Hic iuuenis maestos tollens ad sidera uultus / cum gemitu lacrimisque simul: Si culmina nondum / Tarpeia exosus damnasti sceptra Quirini, / extremas Italum res Ausoniamque ruentem / aspice, ait genitor, tandemque aduerte procellis / aequos Iliacis oculos.
<Sil. 6.106>	amisimus Alpes, / nec deinde aduersis modus est: Ticinus et ater / stragibus Eridanus, tuque insignite tropaeis / Sidoniis Trebia et tellus lacrimabilis Arni.
<Sil. 6.110>	sed quid ego haec?
<Sil. 6.110>	grauior quanto uis ecce malorum!
<Sil. 6.111>	uidi crescentis Trasimenni caedibus undas, / prostrataque uirum mole inter tela cadentem / uidi Flaminium.
<Sil. 6.113>	testor, mea numina, manes / dignam me poenae tum nobilitate paternae / strage hostis quaesisse necem, ni tristia letum, / ut quondam patri, nobis quoque fata negassent.
<Sil. 6.117>	Cetera †aceruantem questu lenire laborans / effatur senior: Patrio, fortissime, ritu / quicquid adest duri et rerum inclinata feramus.
<Sil. 6.120>	talis lege deum cliuoso tramite uitae / per uarios praeceps casus rota uoluitur aeui.
<Sil. 6.122>	sat tibi, sat magna et totum uulgata per orbem / stant documenta domus: sacer ille et numine nullo / inferior, tuus ille parens decora alta parauit / restando aduersis nec uirtutem exuit ullam / ante reluctantis liquit quam spiritus artus.
<Sil. 6.127>	uix puerile mihi tempus confecerat aetas, / cum primo malas signabat Regulus aeuo.
<Sil. 6.129>	accessi comes, atque omnis sociauimus annos, / donec dis Italae uisum est extinguere lumen / gentis, in egregio cuius sibi pectore sedem / ceperat alma Fides mentemque amplexa tenebat.
<Sil. 6.133>	ille ensem nobis magnorum hunc instar honorum / uirtutisque ergo dedit et, sordentia fumo / quae cernis nunc, frena (sed est argenteus ollis / fulgor).
<Sil. 6.136>	nec cuiquam Marus est post talia dona / non praelatus eques.
<Sil. 6.137>	uerum superauit honores / omnis hasta meos.
<Sil. 6.138>	cui me libare Lyaei / quod cernis latices, dignum cognoscere causam.
<Sil. 6.140>	Turbidus arentis lento pede sulcat harenas / Bagrada, non ullo Libycis in finibus amne / uictus limosas extendere latius undas / et stagnante uado patulos inuoluere campos.
<Sil. 6.144>	hic studio laticum, quorum est haud prodiga tellus, / per ripas laeti saeuis consedimus aruis.
<Sil. 6.146>	lucus iners iuxta Stygium pallentibus umbris / seruabat sine sole nemus, crassusque per auras / halitus erumpens taetrum expirabat odorem.
<Sil. 6.149>	intus dira domus curuoque immanis in antro / sub terra specus et tristes sine luce tenebrae.
<Sil. 6.151>	horror mente redit.
<Sil. 6.151>	monstrum exitiabile et ira / telluris genitum, cui par uix uiderit aetas / ulla uirum, serpens centum porrectus in ulnas / letalem ripam et lucos habitabat Auernos.
<Sil. 6.155>	ingluuiem immensi uentris grauidamque uenenis / aluum deprensi satiabant fonte leones / aut acta ad fluuium torrenti lampade solis / armenta et tractae foeda grauitate per auras / ac tabe adflatus uolucres.
<Sil. 6.159>	semesa iacebant / ossa solo informi dape quae repletus et asper / uastatis gregibus nigro ructarat in antro.
<Sil. 6.162>	isque ubi feruenti concepta incendia pastu / gurgite mulcebat rapido et spumantibus undis, / nondum etiam toto demersus corpore in amnem / iam caput aduersae ponebat margine ripae.
<Sil. 6.166>	imprudens tantae pestis gradiebar, Aquino / Apenninicola atque Vmbro comitatus Auente: /
<Sil. 6.168>	scire nemus faciemque loci explorare libebat.
<Sil. 6.169>	iamque propinquantum tacitus penetrauit in artus / horror et occulto riguerunt frigore membra.
<Sil. 6.171>	intramus tamen et Nymphas numenque precamur / gurgitis ignoti trepidosque et multa pauentis / arcano gressus audemus credere luco.
<Sil. 6.174>	ecce e uestibulo primisque e faucibus antri / Tartareus turbo atque insano saeuior Euro / spiritus erumpit, uastoque e gurgite fusa / tempestas oritur, mixtam stridore procellam / Cerbereo torquens.
<Sil. 6.178>	pauefacti clade uicissim / aspicimus.
<Sil. 6.179>	resonare solum, tellusque moueri, / atque antrum ruere, et uisi procedere manes.
<Sil. 6.181>	quantis armati caelum petiere Gigantes / anguibus, aut quantus Lernae lassauit in undis / Amphitryoniaden serpens, qualisque comantis / auro seruauit ramos Iunonius anguis: /
<Sil. 6.185>	tantus disiecta tellure sub astra coruscum / extulit adsurgens caput atque in nubila primam / dispersit saniem et caelum foedauit hiatu.
<Sil. 6.188>	diffugimus tenuemque metu conamur anheli / tollere clamorem frustra: nam sibila totum / implebant nemus.
<Sil. 6.190>	at subita formidine caecus / et facti damnandus Auens (sed fata trahebant) / antiquae quercus ingenti robore sese / occulit, infandum si posset fallere monstrum.
<Sil. 6.194>	uix egomet credo: spiris cingentibus arte / arboris abstraxit molem penitusque reuulsam / euertit fundo et radicibus eruit imis.
<Sil. 6.197>	tum trepidum ac socios extrema uoce cientem / corripit atque haustu sorbens et faucibus atris / (uidi respiciens) obscaena condidit aluo.
<Sil. 6.200>	infelix fluuio sese et torrentibus undis / crediderat celerique fuga iam nabat Aquinus.
<Sil. 6.202>	hunc medio inuasit fluctu ripaeque relatos / (heu genus infandum leti!)
<Sil. 6.203>	depascitur artus.
<Sil. 6.204>	Sic dirum nobis et lamentabile monstrum / effugisse datur.
<Sil. 6.205>	quantum mens aegra sinebat, / adpropero gressum et ductori singula pando.
<Sil. 6.207>	ingemuit casus iuuenum miseratus acerbos.
<Sil. 6.208>	utque erat in pugnas et Martem et proelia et hostem / igneus et magna audendi flagrabat amore, / ocius arma rapi et spectatum Marte sub omni / ire iubet campis equitem.
<Sil. 6.211>	ruit ipse citatum / quadrupedem planta fodiens, scutataque raptim / consequitur iusso manus et muralia portat / ballistas tormenta grauis suetamque mouere / excelsas turris immensae cuspidis hastam.
<Sil. 6.216>	iamque ubi feralem strepitu circumtonat aulam / cornea gramineum persultans ungula campum, / percitus hinnitu serpens euoluitur antro / et Stygios aestus fumanti exsibilat ore: /
<Sil. 6.220>	terribilis gemino de lumine fulgurat ignis.
<Sil. 6.221>	at nemus arrectae et procera cacumina saltus / exuperant cristae: trifido uibrata per auras / lingua micat motu atque adsultans aethera lambit.
<Sil. 6.224>	ut uero strepuere tubae, conterritus alte / immensum attollit corpus tergoque residens / cetera sinuatis glomerat sub pectore gyris.
<Sil. 6.227>	dira dehinc in bella ruit rapideque resoluens / contortos orbes derecto corpore totam / extendit molem subitoque propincus in ora / lato distantum spatio uenit.
<Sil. 6.230>	omnis anhelat / attonitus serpentis ecus frenoque teneri / impatiens crebros expirat naribus ignes.
<Sil. 6.233>	arduus ille super tumidis ceruicibus altum / nutat utroque caput.
<Sil. 6.234>	trepidos inde incitus ira / nunc sublime rapit, nunc uasto pondere gaudet / elisisse premens.
<Sil. 6.236>	tunc fractis ossibus atram / absorbet saniem et, tabo manante per ora, / mutat hians hostem semesaque membra relinquit.
<Sil. 6.239>	cedebant iam signa retro, uictorque cateruas / longius auectas adflatus peste premebat, / cum ductor, propere reuocatam in proelia turmam / uocibus impellens: Serpentine Itala pubes / terga damus Libycisque parem non esse fatemur / anguibus Ausoniam?
<Sil. 6.244>	si debellauit inertis / halitus, ac uiso mens aegra effluxit hiatu, / ibo alacer solusque manus componere monstro / sufficiam.
<Sil. 6.247>	clamans haec atque interritus hastam / fulmineo uolucrem torquet per inane lacerto.
<Sil. 6.249>	uenit in aduersam non uano turbine frontem / cuspis et haud paulum uires adiuta ruentis / contra ardore ferae capiti tremebunda resedit.
<Sil. 6.252>	clamor ad astra datur, uocesque repente profusae / aetherias adiere domos.
<Sil. 6.253>	furit ilicet ira / terrigena, impatiens dare terga nouusque dolori / et chalybem longo tum primum passus in aeuo.
<Sil. 6.256>	nec frustra rapidi stimulante dolore fuisset / impetus, ablato ni Regulus arte regendi / instantem elusisset equo rursusque secutum / cornipedis gyros flexi curuamine tergi / detortis laeua celer effugisset habenis.
<Sil. 6.261>	At non spectator Marus inter talia segni / torpebat dextra.
<Sil. 6.262>	mea tanto in corpore monstri / hasta secunda fuit.
<Sil. 6.263>	iam iamque extrema trisulca / lambebat lingua fessi certamine terga / quadrupedis: torsi telum atque urgentia uelox / in memet saeui serpentis proelia uerto.
<Sil. 6.267>	hinc imitata cohors certatim spicula dextris / congerit alternasque ferum diducit in iras, / donec murali ballista coercuit ictu.
<Sil. 6.270>	tum fractus demum uires; nec iam amplius aegra / consuetum ad nisus spina praestante rigorem / et solitum in nubes tolli caput, acrius instant.
<Sil. 6.273>	iamque aluo penitus demersa phalarica sedit / et geminum uolucres lumen rapuere sagittae.
<Sil. 6.275>	iam patulis uasto sub uulnere faucibus ater / tabificam expirat saniem specus.
<Sil. 6.276>	ultima iamque / ingestis cauda et iaculis et pondere conti / haeret humi, lassoque tamen minitatur hiatu, / donec tormentis stridens magnoque fragore / discussit trabs acta caput, longoque resoluens / aggere se ripae tandem exhalauit in auras / liuentem nebulam fugientis ab ore ueneni.
<Sil. 6.283>	erupit tristi fluuio mugitus et imis / murmura fusa uadis, subitoque et lucus et antrum / et resonae siluis ulularunt flebile ripae.
<Sil. 6.286>	heu quantis luimus mox tristia proelia damnis, / quantaque supplicia et qualis exhausimus iras!
<Sil. 6.288>	nec tacuere pii uates famulumque sororum / Naiadum, tepida quas Bagrada nutrit in unda, / nos uiolasse manu seris monuere periclis.
<Sil. 6.291>	haec tunc hasta decus nobis pretiumque secundi / uulneris a uestro, Serrane, tributa parente, / princeps quae sacro bibit e serpente cruorem.
<Sil. 6.294>	Iamdudum uultus lacrimis atque ora rigabat / Serranus medioque uiri sermone profatur: /
<Sil. 6.296>	Huic si uita duci nostrum durasset in aeuum, / non Trebia infaustas superasset sanguine ripas, / nec, Trasimenne, tuus premeret tot nomina gurges.
<Sil. 6.299>	Tum senior Magnas inquit de sanguine poenas / percepit Tyrio et praesumpta piacula mortis.
<Sil. 6.301>	nam defecta uiris et opes attrita supinas / Africa tendebat palmas, cum sidere diro / misit Agenoreis ductorem animosa Therapne.
<Sil. 6.304>	nulla uiro species decorisque et frontis egenum / corpus; in exiguis uigor, admirabile, membris / uiuidus et nisu magnos qui uinceret artus.
<Sil. 6.307>	iam Martem regere atque astus adiungere ferro / et duris facilem per inhospita ducere uitam / haud isti, quem nunc penes est sollertia belli, / cederet Hannibali.
<Sil. 6.310>	uellem hunc, o tristia nobis / Taygeta, hunc unum non durassetis opacis / Eurotae ripis.
<Sil. 6.312>	uidissem moenia flammis / Phoenissae ruere, aut certe non horrida fata / fleuissem ducis et, nulla quos morte nec igni / exutos seruans portabo in Tartara, luctus.
<Sil. 6.316>	consertae campis acies, multusque per arua / feruebat Mauors, nec mens erat ulla sine ira.
<Sil. 6.318>	hic inter medios memorandis Regulus ausis / laxabat ferro campum inque pericla ruebat / nec repetenda dabat letali uulnera dextra.
<Sil. 6.321>	sic, ubi nigrantem torquens stridentibus Austris / portat turbo globum piceaque e nube ruinam / pendentem terris pariter pontoque minatur, / omnis et agricola et nemoroso uertice pastor / et pelago trepidat subductis nauita uelis.
<Sil. 6.326>	at fraudem nectens, socios ubi concaua saxa / claudebant, uertit subito certamina Graius / et dat terga celer ficta formidine ductor, / haud secus ac stabulis procurans otia pastor / in foueam parco tectam uelamine frondis / ducit nocte lupos positae balatibus agnae.
<Sil. 6.332>	abripuit traxitque uirum fax mentis honestae / gloria et incerti fallax fiducia Martis.
<Sil. 6.334>	non socios comitumue manus, non arma sequentum / respicere: insano pugnae tendebat amore / iam solus, nubes subito cum densa Laconum / saxosis latebris intento ad proelia circum / funditur, et pone insurgit uis saeua uirorum.
<Sil. 6.339>	o diram Latio lucem, fastisque notandum / dedecus o, Gradiue, tuum!
<Sil. 6.340>	tibi dextera et urbi / nata tuae tristi damnatur sorte catenae.
<Sil. 6.342>	haud umquam absistam gemitu.
<Sil. 6.342>	te, Regule, uidit / Sidonius carcer, tuque huic sat magna triumpho / uisa es, Carthago, superis.
<Sil. 6.344>	quae poena sequetur / digna satis tali pollutos Marte Laconas?
<Sil. 6.346>	At noua Elissaei iurato foedera patres / consultant mandare duci pacisque sequestrem / mittere poscentis uinctam inter proelia pubem / captiuamque manum ductore rependere nostro.
<Sil. 6.350>	nec mora, iam stabat primis in litoris undis / nauali propulsa ratis, iam nautica pubes / aut siluis stringunt remos, aut abiete secta / transtra nouant.
<Sil. 6.353>	his intortos aptare rudentis, / his studium erecto componere carbasa malo.
<Sil. 6.355>	unca locant prora curuati pondera ferri.
<Sil. 6.356>	ante omnis doctus pelagi rectorque carinae / puppim aptat clauumque Cothon.
<Sil. 6.357>	micat aereus alta / fulgor aqua trifidi splendentis in aequore rostri.
<Sil. 6.359>	tela simul uariamque ferunt contra aspera ponti / rerum ad tempus opem.
<Sil. 6.360>	mediae stat margine puppis / qui uoce alternos nautarum temperet ictus / et remis dictet sonitum pariterque relatis / ad numerum plaudat resonantia caerula tonsis.
<Sil. 6.364>	Postquam confectum nautis opus horaque cursus / atque armata ratis uentique dedere profundum, / omnis turba ruit, matres puerique senesque.
<Sil. 6.367>	per medios coetus trahit atque inimica per ora / spectandum Fortuna ducem.
<Sil. 6.368>	fert lumina contra / pacatus frontem, qualis cum litora primum / attigit adpulsa rector Sidonia classe.
<Sil. 6.371>	accessi comes, haud ipso renuente, ratique / impositus maestis socium me casibus addo.
<Sil. 6.373>	inluuiem atque inopes mensas durumque cubile / et certare malis urgentibus hoste putabat / deuicto maius, nec tam fugisse cauendo / aduersa egregium, quam perdomuisse ferendo.
<Sil. 6.377>	spes tamen una mihi, quamquam bene cognita et olim / atrox illa fides, urbem murosque domumque / tangere si miseris licuisset, corda moueri / posse uiri et uestro certe mitescere fletu.
<Sil. 6.381>	claudebam sub corde metus lacrimasque putabam / esse uiro et nostrae similem inter tristia mentem.
<Sil. 6.383>	cum tandem patriae Tiberino adlabimur amni, / seruabam uultus ducis ac prodentia sensum / lumina et obtutu perstabam intentus eodem.
<Sil. 6.386>	si qua fides, unum, puer, inter mille labores, / unum etiam in patria saeuaque in Agenoris urbe / atque unum uidi poenae quoque tempore uultum.
<Sil. 6.389>	obuia captiuo cunctis simul urbibus ibat / Ausonia, et campum turba uincente propinqui / implentur colles; strepit altis Albula ripis.
<Sil. 6.392>	ipsi Poenorum proceres immitia corda / ad patrios certant cultus reuocare, togaeque / addebatur honos.
<Sil. 6.394>	stetit, inlacrimante senatu / et matrum turba iuuenumque dolore profuso, / inter tot gemitus immobilis.
<Sil. 6.396>	aggere consul / tendebat dextram et patria uestigia primus / ponentem terra occursu celebrabat amico.
<Sil. 6.399>	collegit gressum, monitusque recedere consul / nec summum uiolare decus.
<Sil. 6.400>	cingente superba / Poenorum turba captiuoque agmine saeptus / ibat et inuidiam caelo diuisque ferebat.
<Sil. 6.403>	Ecce trahens geminum natorum Marcia pignus, / infelix nimia magni uirtute mariti, / squalentem crinem et tristis lacerabat amictus.
<Sil. 6.406>	agnoscisne diem?
<Sil. 6.406>	an teneris non haesit in annis?
<Sil. 6.407>	atque ea, postquam habitu iuxta et uelamine Poeno / deformem aspexit, fusis ululatibus aegra / labitur, et gelidos mortis color occupat artus.
<Sil. 6.410>	si qua deis pietas, tales, Carthago, uidere / dent tibi Sidonias matres.
<Sil. 6.411>	me uoce quieta / adfatus iubet et uestros et coniugis una / arcere amplexus pater, impenetrabilis ille / luctibus et numquam summissus colla dolori.
<Sil. 6.415>	Hic alto iuuenis gemitu lacrimisque coortis / Magne parens, inquit quo maius numine nobis / Tarpeia nec in arce sedet, si iura querelis / sunt concessa piis, cur hoc matrique mihique / solamen, uel cur decus hoc, o dure, negasti, / tangere sacratos uultus atque oscula ab ore / libauisse tuo?
<Sil. 6.421>	dextram mihi prendere dextra / non licitum?
<Sil. 6.422>	leuiora forent haec uulnera quantum, / si ferre ad manis infixos mente daretur / amplexus, uenerande, tuos.
<Sil. 6.424>	sed uana recordor / ni, Mare, (nam primo tunc haerebamus in aeuo) / humana maior species erat.
<Sil. 6.426>	horrida cano / uertice descendens ingentia colla tegebat / caesaries, frontique coma squalente sedebat / terribilis decor atque animi uenerabile pondus.
<Sil. 6.430>	nil posthac oculis simile incidit.
<Sil. 6.430>	excipit inde / iam Marus atque, inhibens conuellere uulnera questu, / Quid, cum praeteritis inuisa penatibus inquit / hospitia et sedes Poenorum intrauit acerbas?
<Sil. 6.434>	adfixi clipei currusque et spicula nota / aedibus in paruis, magni monumenta triumphi, / pulsabant oculos, coniunxque in limine primo / clamabat: Quo fers gressus?
<Sil. 6.437>	non Punicus hic est, / Regule, quem fugias, carcer.
<Sil. 6.438>	uestigia nostri / casta tori domus et patrium sine crimine seruat / inuiolata larem.
<Sil. 6.440>	semel hic iterumque (quid, oro, / pollutum est nobis?) prolem, gratante senatu / et patria, sum enixa tibi.
<Sil. 6.442>	tua, respice, sedes / haec est, unde ingens umeris fulgentibus ostro / uidisti Latios consul procedere fasces, / unde ire in Martem, quo capta referre solebas / et uictor mecum suspendere postibus arma.
<Sil. 6.447>	non ego complexus et sanctae foedera taedae / coniugiumue peto: patrios damnare penatis / absiste ac natis fas duc concedere noctem.
<Sil. 6.450>	Hos inter fletus iunctus uestigia Poenis / limine se clusit Tyrio questusque reliquit.
<Sil. 6.452>	uixdum clara dies summa lustrabat in Oeta / Herculei monumenta rogi, cum consul adire / accirique iubet Libyas.
<Sil. 6.454>	tum limina templi / uidimus intrantem.
<Sil. 6.455>	quae consultata senatus, / quasue uiri uoces extremum curia maerens / audierit, placido nobis ipse edidit ore.
<Sil. 6.458>	intulit ut gressus, certatim uoce manuque / ad solitam sedem et uestigia nota uocabant.
<Sil. 6.460>	abnuit antiquumque loci aspernatus honorem.
<Sil. 6.461>	at circumfusi non setius undique dextram / prensare ac, patriae ductorem nomine tanto / redderet, orabant: captiua posse redemptum / pensari turba, ac Tyrias tum iustius arces / arsuras dextra, fuerit quae uincta catenis.
<Sil. 6.466>	Tum palmas simul attollens ac lumina caelo / Iustitiae rectique dator, qui cuncta gubernas, / nec leuior mihi diua Fides Sarranaque Iuno, / quos reditus testes iurata mente uocaui, / sit mihi fas me digna loqui Latiosque tueri / uoce focos: ibo ad Tyrios non segnior, inquit / stante fide reditus et saluo foedere poenae.
<Sil. 6.473>	sic nobis rerum exitio desistite honorem / tendere.
<Sil. 6.474>	tot bellis totque annis fregimus aeuum.
<Sil. 6.475>	nunc etiam uinclis et longo carcere torpent / captiuo in senio uires.
<Sil. 6.476>	fuit ille nec umquam, / dum fuit, a duro cessauit munere Martis / Regulus.
<Sil. 6.478>	exangui spectatis corpore nomen.
<Sil. 6.479>	at non Carthago, fraudum domus, inscia quantum / e nobis restet, iuuenes parat, aspera ferro / pectora, captiuos nostra pensare senecta.
<Sil. 6.482>	ite dolos contra, gensque astu fallere laeta / discat, me capto quantum tibi, Roma, supersit.
<Sil. 6.484>	nec uero placeat, nisi quae de more parentum / pax erit.
<Sil. 6.485>	exposcunt Libyes nobisque dedere / haec referenda, pari libeat si pendere bellum / foedere et ex aequo geminas conscribere leges.
<Sil. 6.488>	sed mihi sit Stygios ante intrauisse penatis, / talia quam uideam ferientis pacta Latinos.
<Sil. 6.490>	Haec fatus Tyriae sese iam reddidit irae, / nec monitus spernente grauis fidosque senatu / Poenorum dimissa cohors.
<Sil. 6.492>	quae maesta repulsa / ac minitans capto patrias properabat ad oras.
<Sil. 6.494>	prosequitur uulgus, patres, ac planctibus ingens / personat et luctu campus.
<Sil. 6.495>	reuocare libebat / interdum et iusto raptum retinere dolore.
<Sil. 6.497>	At trepida et subito ceu stans in funere coniunx, / ut uidit puppi properantem intrare, tremendum / uociferans celerem gressum referebat ad undas: /
<Sil. 6.500>	Tollite me, Libyes, comitem poenaeque necisque.
<Sil. 6.501>	hoc unum, coniunx, uteri per pignora nostri / unum oro: liceat tecum quoscumque ferentem / terrarum pelagique pati caelique labores.
<Sil. 6.504>	non ego Amyclaeum ductorem in proelia misi, / nec nostris tua sunt circumdata colla catenis.
<Sil. 6.506>	cur usque ad Poenos miseram fugis?
<Sil. 6.506>	accipe mecum / hanc prolem.
<Sil. 6.507>	forsan duras Carthaginis iras / flectemus lacrimis, aut, si praecluserit aures / urbs inimica suas, eadem tunc hora manebit / teque tuosque simul, uel, si stat rumpere uitam, / in patria moriamur.
<Sil. 6.511>	adest comes ultima fati.
<Sil. 6.512>	Has inter uoces uinclis resoluta moueri / paulatim et ripa coepit decedere puppis.
<Sil. 6.514>	tum uero infelix, mentem furiata dolore, / exclamat fessas tendens ad litora palmas: /
<Sil. 6.516>	En, qui se iactat Libyae populisque nefandis / atque hosti seruare fidem.
<Sil. 6.517>	data foedera nobis / ac promissa fides thalamis ubi, perfide, nunc est?
<Sil. 6.519>	ultima uox duras haec tunc penetrauit ad auris, / cetera percussi uetuerunt noscere remi.
<Sil. 6.521>	Tum fluuio raptim ad pelagi deuoluimur oras / ac legimus pontum pinuque immane cauata / aequor et immensas curua trabe findimus undas.
<Sil. 6.524>	ludibrium necis horrescens, uis aspera ponti / obrueret scopulisque ratem furor improbus Euri / frangeret, optabam: letum id commune fuisset.
<Sil. 6.527>	sed nos ad poenam moderato flamine lenes / uexerunt Zephyri Tyrioque dedere furori.
<Sil. 6.529>	Infelix uidi patriamque remissus in urbem / narrator poenae dura mercede reuerti.
<Sil. 6.531>	nec tibi nunc ritus imitantem irasque ferarum / Pygmalioneam temptarem expromere gentem, / si maius quicquam toto uidisset in orbe / gens hominum, quam quod uestri ueneranda parentis / edidit exemplum uirtus.
<Sil. 6.535>	pudet addere questus / suppliciis, quae spectaui placido ore ferentem.
<Sil. 6.537>	tu quoque, care puer, dignum te sanguine tanto / fingere ne cessa atque orientis comprime fletus.
<Sil. 6.539>	praefixo paribus ligno mucronibus omnes / armantur laterum crates, densumque per artem / texitur erecti stantisque ex ordine ferri / infelix stimulus, somnisque hac fraude negatis / quocumque inflexum producto tempore torpor / inclinauit iners, fodiunt ad uiscera corpus.
<Sil. 6.545>	absiste, o iuuenis, lacrimis.
<Sil. 6.545>	patientia cunctos / haec superat currus.
<Sil. 6.546>	longo reuirescet in aeuo / gloria; dum caeli sedem terrasque tenebit / casta Fides, dum uirtutis uenerabile nomen, / uiuet; eritque dies, tua quo, dux inclite, fata / audire horrebunt a te calcata minores.
<Sil. 6.551>	Haec Marus et maesta refouebat uulnera cura.
<Sil. 6.552>	interea, rapidas perfusa cruoribus alas, / sicut sanguinea Trasimenni tinxerat unda, / uera ac ficta simul spargebat Fama per Vrbem.
<Sil. 6.555>	Allia et infandi Senones captaeque recursat / attonitis arcis facies.
<Sil. 6.556>	excussit habenas / luctificus Pauor, et tempestas aucta timendo.
<Sil. 6.558>	hic raptim ruit in muros: uox horrida fertur / Hostis adest, iaciuntque sudes et inania tela.
<Sil. 6.560>	ast aliae laceris canentes crinibus alta / uerrunt tecta deum et seris post fata suorum / sollicitant precibus.
<Sil. 6.562>	requiem tenebraeque diesque / amisere: iacent portis ululante dolore / dispersum uulgus, remeantumque ordine longo / seruat turba gradus.
<Sil. 6.565>	pendent ex ore loquentum, / nec laetis sat certa fides, iterumque morantur / orando et, uultu interdum sine uoce precati, / quod rogitant, audire pauent.
<Sil. 6.568>	hinc fletus, ubi aures / percussae grauiore malo, metus inde, negatum / si scire, et dubius responsi nuntius haesit.
<Sil. 6.571>	iamque ubi conspectu redeuntum uisa propinquo / corpora, sollicite laeti funduntur et ipsis / oscula uulneribus figunt superosque fatigant.
<Sil. 6.574>	Hic inter trepidos, curae uenerandus, agebat / Serranum Marus, atque olim post fata mariti / non egressa domum uitato Marcia coetu / et lucem causa natorum passa ruebat / in luctum similem antiquo.
<Sil. 6.578>	turbata repente / agnoscensque Marum Fidei comes inclite magnae, / hunc certe mihi reddis.
<Sil. 6.580>	ait leue uulnus?
<Sil. 6.580>	an alte / usque ad nostra ferus penetrauit uiscera mucro?
<Sil. 6.582>	quicquid id est, dum non uinctum Carthago catenis / abripiat poenaeque instauret monstra paternae, / gratum est, o superi.
<Sil. 6.584>	quotiens heu, nate, petebam, / ne patrias iras animosque in proelia ferres / neu te belligeri stimularet in arma parentis / triste decus.
<Sil. 6.587>	nimium uiuacis dura senectae / supplicia expendi.
<Sil. 6.588>	quaeso, iam parcite, si qua / numina pugnastis nobis.
<Sil. 6.590>	At cladis acerbae / discussa ceu nube, patres conquirere fessis / iam rebus meditantur opem, atque ad munera belli / certatur, pulsusque timor grauiore periclo.
<Sil. 6.594>	maxima curarum rectorem ponere castris / cui Latium et moles rerum quassata recumbat, / spectante occasum patria.
<Sil. 6.596>	Iouis illa ruenti / Ausoniae atque Italis tempus protendere regnis / cura fuit; nam Tyrrhenos Poenumque secundis / Albana surgens respexerat arce tumentem, / qui ferre in muros uictricia signa parabat.
<Sil. 6.601>	tum quassans caput Haud umquam tibi Iuppiter, inquit / o iuuenis, dederit portas transcendere Romae / atque inferre pedem.
<Sil. 6.603>	Tyrrhenas sternere ualles / caedibus, et ripas fluuiorum exire Latino / sanguine fas fuerit: Tarpeium accedere collem / murisque aspirare ueto.
<Sil. 6.606>	quater inde coruscum / contorsit dextra fulmen, quo tota reluxit / Maeonidum tellus, atramque per aethera uoluens / abrupto fregit caelo super agmina nubem.
<Sil. 6.610>	nec Poenum auertisse satis: dat numine magno / Aeneadis mentem gremio deponere tuto / Romuleam laudem Fabioque salutis habenas / credere ductori.
<Sil. 6.613>	cui postquam tradita belli / iura uidet, Non hunc inquit superauerit unquam / inuidia aut blando popularis gloria fuco, / non astus fallax, non praeda aliusue cupido.
<Sil. 6.617>	bellandi uetus ac laudum cladumque quieta / mente capax.
<Sil. 6.618>	par ingenium castrisque togaeque.
<Sil. 6.619>	sic genitor diuum recipitque ad sidera gressum.
<Sil. 6.620>	Hic circumspectis nulli deprensus in armis / laudatusque Ioui Fabius mirabile quantum / gaudebat reducem patriae adnumerare reuersus, / duxerat egrediens quam secum in proelia, pubem.
<Sil. 6.624>	nec membris quisquam natoue pepercit amato / acrius aut uidit socium per bella cruorem / tristior.
<Sil. 6.626>	atque idem, perfusus sanguine uictor / hostili, plenis repetebat moenia castris.
<Sil. 6.628>	stirpe genus clarum caeloque adfinis origo.
<Sil. 6.629>	nam remeans longis olim Tirynthius oris / et triplicis monstri famam et spectacula captas / mira boues hac, qua fulgent nunc moenia Romae, / egit ouans.
<Sil. 6.632>	tunc Arcadius, sic fama, locabat / inter desertos fundata Palatia dumos / paupere sub populo ductor, cum regia uirgo / hospite uicta sacro Fabium de crimine laeto / procreat et magni commiscet seminis ortus / Arcas in Herculeos mater uentura nepotes.
<Sil. 6.638>	ter centum domus haec Fabios armauit in hostem / limine progressos uno; pulcherrima quorum / cunctando Fabius superauit facta ducemque / Hannibalem aequando.
<Sil. 6.641>	tantus tunc, Poene, fuisti.
<Sil. 6.642>	Dum se perculsi renouant in bella Latini, / turbatus Ioue et exuta spe moenia Romae / pulsandi, collis Vmbros atque arua petebat / Hannibal, excelso summi qua uertice montis / deuexum lateri pendet Tuder, atque ubi latis / proiecta in campis nebulas exhalat inertis / et sedet ingentem pascens Meuania taurum, / dona Ioui.
<Sil. 6.649>	tum Palladios se fundit in agros / Picenum diues praedae atque errantibus armis, / quo spolia inuitant, transfert populantia signa, / donec pestiferos mitis Campania cursus / tardauit bellumque sinu indefensa recepit.
<Sil. 6.654>	Hic dum stagnosi spectat templumque domosque / Literni ductor, uaria splendentia cernit / pictura belli patribus monumenta prioris / exhausti: nam porticibus signata manebant, / quis inerat longus rerum et spectabilis ordo.
<Sil. 6.659>	primus bella truci suadebat Regulus ore, / bella neganda uiro, si noscere fata daretur.
<Sil. 6.661>	at princeps Poenis indicta more parentum / Appius astabat pugna lauroque reuinctus / iustum Sarrana ducebat caede triumphum.
<Sil. 6.664>	aequoreum iuxta decus et nauale tropaeum, / rostra gerens niuea surgebat mole columna.
<Sil. 6.666>	exuuias Marti †donumque Duilius, alto / ante omnis mersa Poenorum classe, dicabat.
<Sil. 6.668>	cui, nocturnus honos, funalia clara sacerque / post epulas tibicen adest, castosque penatis / insignis laeti repetebat murmure cantus.
<Sil. 6.671>	cernit et extremos defuncti ciuis honores: /
<Sil. 6.672>	Scipio ductoris celebrabat funera Poeni, / Sardoa uictor terra.
<Sil. 6.673>	uidet inde ruentem / litoribus Libycis dispersa per agmina pubem; / instabat crista fulgens et terga premebat / Regulus: Autololes Nomadesque et Maurus et Hammon / et Garamas positis dedebant oppida telis.
<Sil. 6.678>	lentus harenoso spumabat Bagrada campo / uiperea sanie, turmisque minantibus ultro / pugnabat serpens et cum duce bella gerebat.
<Sil. 6.681>	necnon proiectum puppi frustraque uocantem / numina Amyclaeum mergebat perfida ponto / rectorem manus, et seras tibi, Regule, poenas / Xanthippus digni pendebat in aequore leti.
<Sil. 6.685>	addiderant geminas medio consurgere fluctu / Aegatis: lacerae circum fragmenta uideres / classis et effusos fluitare in gurgite Poenos.
<Sil. 6.688>	possessor pelagi pronaque Lutatius aura / captiuas puppis ad litora uictor agebat.
<Sil. 6.690>	haec inter iuncto religatus in ordine Hamilcar, / ductoris genitor, cunctarum ab imagine rerum / totius in sese uulgi conuerterat ora.
<Sil. 6.693>	sed Pacis faciem et pollutas foederis aras / deceptumque Iouem ac dictantis iura Latinos / cernere erat.
<Sil. 6.695>	strictas trepida ceruice securis / horrebat Libys, ac summissis ordine palmis / orantes ueniam iurabant inrita pacta.
<Sil. 6.698>	haec Eryce e summo spectabat laeta Dione.
<Sil. 6.699>	Quae postquam infesto percensuit omnia uultu / adridens Poenus, lenta proclamat ab ira: /
<Sil. 6.701>	Non leuiora dabis nostris inscribere tectis / acta meae dextrae: captam, Carthago, Saguntum / da spectare, simul flamma ferroque ruentem; / perfodiant patres natorum membra.
<Sil. 6.704>	nec Alpes / exiguus domitas capiet locus: ardua celsis / persultet iuga uictor equis Garamasque Nomasque.
<Sil. 6.707>	addes Ticini spumantis sanguine ripas / et nostrum Trebiam et Trasimenni litora Tusci / clausa cadaueribus.
<Sil. 6.709>	ruat ingens corpore et armis / Flaminius, fugiat consul manante cruore / Scipio et ad socios nati ceruice uehatur.
<Sil. 6.712>	haec mitte in populos, et adhuc maiora dabuntur.
<Sil. 6.713>	flagrantem effinges facibus, Carthago, Libyssis / Romam et deiectum Tarpeia rupe Tonantem.
<Sil. 6.715>	interea uos, ut dignum est, ista (ocius ite) / o iuuenes, quorum dextris mihi tanta geruntur, / in cineres monumenta date atque inuoluite flammis.
<Sil. 7.1>	Interea trepidis Fabius spes unica rebus.
<Sil. 7.2>	ille quidem socios atque aegram uulnere praeceps / Ausoniam armabat uiridique ad dura laborum / bellator senio iam castra mouebat in hostem, / sed mens humana maior non tela nec enses / nec fortis spectabat equos.
<Sil. 7.6>	tot milia contra / Poenorum inuictumque ducem, tot in agmina solus / ibat et in sese cuncta arma uirosque gerebat.
<Sil. 7.9>	ac ni sacra seni uis impressumque fuisset / sistere Fortunam cunctando aduersa fouentem, / ultima Dardanii transisset nominis aetas.
<Sil. 7.12>	ille modum superis in Punica castra fauoris / addidit et Libyae finem inter prospera bella / uincendi statuit.
<Sil. 7.14>	tumefactum cladibus ille / Hesperiis lento Poenum moderamine lusit.
<Sil. 7.16>	summe ducum, qui regna iterum labentia Troiae / et fluxas Latii res maiorumque labores, / qui Carmentis opes et regna Euandria seruas, / surge, age et emerito sacrum caput insere caelo.
<Sil. 7.20>	At Libyae ductor, postquam noua nomina lecto / dictatore uigent, raptim mutata Latinis / imperia haud frustra reputans, cognoscere hauebat, / quae fortuna uiro, quodnam decus, ultima fessis / ancora cur Fabius, quem post tot Roma procellas / Hannibali putet esse parem.
<Sil. 7.25>	feruore carentes / angebant anni fraudique inaperta senectus.
<Sil. 7.27>	ocius accitum captiuo ex agmine poscit / progeniem ritusque ducis dextraeque labores.
<Sil. 7.29>	Cilnius, Arreti Tyrrhenis ortus in oris, / clarum nomen erat.
<Sil. 7.30>	sed laeua adduxerat hora / Ticini iuuenem ripis, fususque ruentis / uulnere equi Libycis praebebat colla catenis.
<Sil. 7.33>	hic ardens exire malis et rumpere uitam, / Non cum Flaminio tibi res, nec feruida Gracchi / in manibus consulta: inquit Tirynthia gens est; / quam si fata tuis genuissent, Hannibal, oris, / terrarum imperium Carthaginis arce uideres.
<Sil. 7.38>	non ego te longa serie per singula ducam.
<Sil. 7.39>	hoc sat erit: nosces Fabios certamine ab uno.
<Sil. 7.40>	Veientum populi uiolata pace negabant / acceptare iugum, ac uicino Marte furebat / ad portas bellum, consulque ciebat ad arma.
<Sil. 7.43>	dilectus uetiti, priuataque castra penates / Herculei impleuere.
<Sil. 7.44>	domo, mirabile, ab una / patricius iunctis exercitus ibat in armis.
<Sil. 7.46>	ter centum exiluere duces.
<Sil. 7.46>	quocumque liberet / uno non pauidus rexisses bella magistro.
<Sil. 7.48>	sed dirum egressis omen: Scelerata minaci / stridentis sonitu tremuerunt limina portae, / maximaque Herculei mugiuit numinis ara.
<Sil. 7.51>	inuasere hostem, numerarique aspera uirtus / haud est passa uiros, et plures milite caedes.
<Sil. 7.53>	saepe globo densi, saepe et per deuia passim / dispersi subiere uices, meritique labore / aequato, nulli quisquam uirtute secundus, / ducere ter centum Tarpeia ad templa triumphos.
<Sil. 7.57>	spes heu fallaces oblitaque corda, caducum / mortali quodcumque datur!
<Sil. 7.58>	grex ille uirorum, / qui Fabia gente incolumi deforme putabat / publica bella geri, pariter cecidere deorum / inuidia, subitis circumuenientibus armis.
<Sil. 7.62>	nec tamen occisos est cur laetere.
<Sil. 7.62>	supersunt / quot tibi sint Libyaeque satis: certauerit unus / ter centum dextris.
<Sil. 7.64>	tam uiuida membra laborque / prouidus et cauta sollertia tecta quiete.
<Sil. 7.66>	nec uero, calidi, nunc tu, cui sanguinis aetas, / foderis in pugna uelocius ilia planta / bellatoris equi frenisque momorderis ora.
<Sil. 7.69>	quem cernens auidum leti post talia Poenus, / Nequiquam nostras, demens, ait elicis iras / et captiua paras moriendo euadere uincla.
<Sil. 7.72>	uiuendum est.
<Sil. 7.72>	arta seruentur colla catena.
<Sil. 7.73>	haec iuuenis, diuisque tumens ausisque secundis.
<Sil. 7.74>	At patres Latiasque nurus raptabat ad aras / cura deum.
<Sil. 7.75>	maesto suffusae lumina uultu / femineus matres graditur chorus: ordine longo / Iunoni pallam conceptaque uota dicabant: /
<Sil. 7.78>	Huc ades, o regina deum, gens casta precamur / et ferimus, digno quaecumque est nomine, turba / Ausonidum pulchrumque et, acu et subtemine fuluo / quod nostrae neuere manus, uenerabile donum.
<Sil. 7.82>	ac dum decrescit matrum metus, hoc tibi, diua, / interea uelamen erit.
<Sil. 7.83>	si pellere nostris / Marmaricam terris nubem dabis, omnis in auro / pressa tibi uaria fulgebit gemma corona.
<Sil. 7.86>	necnon et proprio uenerantur Pallada dono / Phoebumque armigerumque deum primamque Dionen.
<Sil. 7.88>	tanta adeo, cum res trepidae, reuerentia diuum / nascitur: at rarae fumant felicibus arae.
<Sil. 7.90>	Dum Roma antiquos templis indicit honores, / iam Fabius, tacito procedens agmine et arte / bellandi lento similis, praecluserat omnis / fortunaeque hostique uias.
<Sil. 7.93>	discedere signis / haud licitum, summumque decus, quo tollis ad astra / imperii, Romane, caput, parere docebat.
<Sil. 7.96>	uerum ubi prima satis conspecta in montibus altis / signa procul fulsitque nouis exercitus armis, / arrectae spes Sidonii, feruetque secundis / fortunae iuuenis.
<Sil. 7.99>	uincendi sola uidetur, / quod nondum steterint acies, mora: Pergite, clamat / ite citi, ruite ad portas, propellite uallum / pectoribus.
<Sil. 7.102>	quantum campi distamus, ad umbras / tantum hosti superest.
<Sil. 7.103>	resides ad bella uocantur, / quis pudeat certare, senes.
<Sil. 7.104>	quodcumque uidetis, / hoc reliquum est, primo damnatum ut inutile bello.
<Sil. 7.106>	en, ubi nunc Gracchi atque ubi nunc sunt fulmina gentis / Scipiadae?
<Sil. 7.107>	pulsi Ausonia non ante pauentem / dimisere fugam quam terror ad ultima mundi / Oceanumque tulit.
<Sil. 7.109>	profugus nunc errat uterque / nomina nostra tremens et ripas seruat Hiberi.
<Sil. 7.111>	est etiam, cur Flaminio mihi gloria caeso / creuerit, et titulis libeat cur figere nostris / crudum Marte uiri nomen.
<Sil. 7.113>	quot demere noster / huic annos Fabio gladius ualet!
<Sil. 7.114>	et tamen audet.
<Sil. 7.115>	audeat.
<Sil. 7.115>	haud ultra faxo spectetur in armis.
<Sil. 7.116>	Talia uociferans uolucri rapit agmina cursu / ac praeuectus equo nunc dextra prouocat hostem / nunc uoce increpitat, missa nunc eminus hasta / fertur ouans pugnaeque agitat simulacra futurae: /
<Sil. 7.120>	ut Thetidis proles Phrygiis Vulcania campis / arma tulit, clipeo amplexus terramque polumque / maternumque fretum totumque in imagine mundum.
<Sil. 7.123>	Cassarum sedet irarum spectator et alti / celsus colle iugi domat exultantia corda / infractasque minas dilato Marte fatigat / sollers cunctandi Fabius, ceu nocte sub atra / munitis pastor stabulis per ouilia clausum / impauidus somni seruat pecus: effera saeuit / atque impasta trucis ululatus turba luporum / exercet morsuque quatit restantia claustra.
<Sil. 7.131>	Inritus incepti mouet inde atque Apula tardo / arua Libys passu legit ac nunc ualle residit / conditus occulta, si praecipitare sequentem / atque inopinata detur circumdare fraude, / nunc nocturna parat caecae celantibus umbris / furta uiae retroque abitum fictosque timores / adsimulat, tum castra citus deserta relicta / ostentat praeda atque inuitat prodigus hostem: /
<Sil. 7.139>	qualis Maeonia passim Maeandrus in ora, / cum sibi gurgitibus flexis reuolutus oberrat.
<Sil. 7.141>	nulla uacant incepta dolis: simul omnia uersat / miscetque exacuens uaria ad conamina mentem, / sicut aquae splendor radiatus lampade solis / dissultat per tecta uaga sub imagine uibrans / luminis et tremula laquearia uerberat umbra.
<Sil. 7.146>	iamque dolore furens ita secum immurmurat ira: /
<Sil. 7.147>	Obuia si primus nobis hic tela tulisset, / nullane nunc Trebiae et Trasimenni nomina?
<Sil. 7.148>	nulli / lugerent Itali?
<Sil. 7.149>	numquam Phaethontius amnis / sanguinea pontum turbasset decolor unda?
<Sil. 7.151>	inuentum, dum se cohibet terimurque sedendo, / uincendi genus.
<Sil. 7.152>	en quotiens, uelut obuius iret, / discinxit ratione dolos fraudesque resoluit.
<Sil. 7.154>	haec secum, medio somni cum bucina noctem / diuideret, iamque excubias sortitus iniquas / tertius abrupta uigil iret ad arma quiete.
<Sil. 7.157>	uertit iter Daunique retro tellure relicta / Campanas remeat notus populator in oras.
<Sil. 7.159>	hic uero, intrauit postquam uberis arua Falerni / (diues ea et numquam tellus mentita colono), / addunt frugiferis inimica incendia ramis.
<Sil. 7.162>	Haud fas, Bacche, tuos tacitum tramittere honores, / quamquam magna incepta uocent.
<Sil. 7.163>	memorabere, sacri / largitor laticis, grauidae cui nectare uites / nulli dant prelis nomen praeferre Falernis.
<Sil. 7.166>	Massica sulcabat meliore Falernus in aeuo / ensibus ignotis senior iuga.
<Sil. 7.167>	pampinus umbras / nondum uua uiridis nudo texebat in aruo, / pocula nec norant sucis mulcere Lyaei, / fonte sitim et pura soliti defendere lympha.
<Sil. 7.171>	attulit hospitio pergentem ad litora Calpes / extremumque diem pes dexter et hora Lyaeum, / nec pigitum paruosque lares humilisque subire / limina caelicolam tecti.
<Sil. 7.174>	cepere uolentem / fumosi postes et ritu pauperis aeui / ante focos mensae, laetus nec senserat hospes / aduenisse deum.
<Sil. 7.177>	sed enim de more parentum / grato cursabat studio instabatque senectae, / donec, opes festas, puris nunc poma canistris / composuit, nunc inriguis citus extulit hortis / rorantis umore dapes, tum lacte fauisque / distinxit dulcis epulas nulloque cruore / polluta castus mensa Cerealia dona / attulit ac primum Vestae detersit honorem / undique et in mediam iecit libamina flammam.
<Sil. 7.186>	deesse tuos latices, hac sedulitate senili / captus, Iacche, uetas.
<Sil. 7.187>	subito, mirabile dictu, / fagina pampineo spumarunt pocula suco, / pauperis hospitii pretium, uilisque rubenti / fluxit mulctra mero, et quercu in cratera cauata / dulcis odoratis umor sudauit ab uuis.
<Sil. 7.192>	En cape Bacchus ait nondum tibi nota, sed olim / uiticolae nomen peruulgatura Falerni / munera, et haud ultra latuit deus.
<Sil. 7.194>	inde nitentem / lumine purpureo frontem cinxere corymbi, / et fusae per colla comae, dextraque pependit / cantharus, ac uitis thyrso delapsa uirenti / festas Nysaeo redimiuit palmite mensas.
<Sil. 7.199>	nec facilis laeto certasse, Falerne, sapori, / postquam iterata tibi sunt pocula, iam pede risum, / iam lingua titubante moues, patrioque Lyaeo / tempora quassatus, grates et praemia digna / uix intellectis conaris reddere uerbis, / donec composuit luctantia lumina Somnus, / Somnus, Bacche, tibi comes additus.
<Sil. 7.205>	hinc ubi primo / ungula dispersit rores Phaethontia Phoebo, / uuiferis late florebat Massicus aruis / miratus nemora et lucentis sole racemos.
<Sil. 7.209>	it monti decus, atque ex illo tempore diues / Tmolus et ambrosiis Ariusia pocula sucis / ac Methymna ferox lacibus cessere Falernis.
<Sil. 7.212>	Haec tum uasta dabat terrisque infestus agebat / Hannibal, et sicci stimulabant sanguinis enses, / ludificante ducem Fabio.
<Sil. 7.214>	iamque improba castris / Ausoniis uota et pugnandi praua libido / gliscebat: proni decurrere monte parabant.
<Sil. 7.217>	Da famae, da, Musa, uirum, cui uincere bina / concessum castra et geminos domitare furores.
<Sil. 7.219>	Feruida si nobis corda abruptumque putassent / ingenium patres et si clamoribus inquit / turbari facilem mentem, non ultima rerum / et deplorati mandassent Martis habenas.
<Sil. 7.223>	stat pensata diu belli sententia: uincam / seruare inuitos urgentisque ultima fata.
<Sil. 7.225>	nulli per Fabium e uobis cecidisse licebit.
<Sil. 7.226>	si lucis piget et supremis esse cupido est / nominis Ausonii taedetque in tempore tali / nullum clade noua claraeque fragore ruinae / insignem fecisse locum, reuocandus ab atris / Flaminius uobis est sedibus.
<Sil. 7.230>	ille ruendi / iam dudum properans signum auspiciumque dedisset.
<Sil. 7.232>	an nondum praeceps uicinaque fata uidetis?
<Sil. 7.233>	una, ut debellet, satis est uictoria Poeno.
<Sil. 7.234>	state, uiri, et sentite ducem.
<Sil. 7.234>	cum optabile tempus / deposcet dextras, tunc ista ferocia dicta / aequentur factis.
<Sil. 7.236>	non est, mihi credite, non est / arduus in pugnas ferri labor: una reclusis / omnes iam portis in campum effuderit hora.
<Sil. 7.239>	magnum illud solisque datum, quos mitis euntis / Iuppiter aspexit, magnum est ex hoste reuerti.
<Sil. 7.241>	fortunae Libys incumbit flatuque secundo / fidit agens puppim.
<Sil. 7.242>	dum desinat aura sinusque / destituat tumidos subducto flamine uentus, / in rem cunctari fuerit.
<Sil. 7.244>	non ulla perenni / amplexu Fortuna fouet.
<Sil. 7.245>	iam copia quanto / artior et nullo Tyriis certamine quantum / detritum est famae!
<Sil. 7.247>	quin inter cetera nostra / haud laude afuerit, modo qui — sed parcere dictis / sit melius.
<Sil. 7.249>	iam uos acies et proelia et hostem / poscitis?
<Sil. 7.250>	o maneat, superi, fiducia talis!
<Sil. 7.251>	interea exclusa maioris sorte pericli / me solum, quaeso, toti me opponite bello.
<Sil. 7.253>	his dictis fractus furor et rabida arma quierunt: /
<Sil. 7.254>	ut, cum turbatis placidum caput extulit undis / Neptunus totumque uidet totique uidetur / regnator ponto, saeui fera murmura uenti / dimittunt nullasque mouent in frontibus alas, / tum sensim infusa tranquilla per aequora pace / languentes tacito lucent in litore fluctus.
<Sil. 7.260>	Sensit cura sagax Poeni fraudisque ueneno / adgreditur mentes.
<Sil. 7.261>	pauca atque haec ruris auiti / iugera nec multis Fabius uertebat aratris: /
<Sil. 7.263>	Massicus uuiferis addebat nomina glaebis.
<Sil. 7.264>	hinc pestem placitum moliri et spargere causas / in castra ambiguas.
<Sil. 7.265>	ferro flammisque pepercit / suspectamque loco pacem dedit arte maligna / ceu clandestino traheretur foedere bellum.
<Sil. 7.268>	Intellectus erat Fabio, Tyriosque uidebat / dictator saeuire dolos.
<Sil. 7.269>	sed non uacat †aegre / inuidiam gladios inter lituosque timere / et dubia morsus famae depellere pugna, / donec reptantem et nequiquam saepe trahendo / huc illuc castra scrutantem proelia Poenum, / qua nemorosa iuga et scopulosi uertice colles / exurgunt, clausit sparsa ad diuortia turma.
<Sil. 7.276>	hinc Laestrygoniae saxoso monte premebant / a tergo rupes, undosis squalida terris / hinc Literna palus, nec ferri aut militis usum / poscebat regio, saeptos sed fraude locorum / arta fames poenas miserae exactura Sagunti / urgebat, finisque aderat Carthaginis armis.
<Sil. 7.282>	Cuncta per et terras et lati stagna profundi / condiderat somnus, positoque labore dierum / pacem nocte datam mortalibus orbis agebat.
<Sil. 7.285>	at non Sidonium curis flagrantia corda / ductorem uigilesque metus haurire sinebant / dona soporiferae noctis.
<Sil. 7.287>	nam membra cubili / erigit et fului circumdat pelle leonis, / qua super instratos proiectus gramine campi / presserat ante toros.
<Sil. 7.290>	tunc ad tentoria fratris / fert gressus uicina citos.
<Sil. 7.291>	nec degener ille / belligeri ritus taurino membra iacebat / effultus tergo et mulcebat tristia somno.
<Sil. 7.294>	haud procul hasta uiri terrae defixa propinquae, / et dira e summa pendebat cuspide cassis; / at clipeus circa loricaque et ensis et arcus / et telum Baliare simul tellure quiescunt.
<Sil. 7.298>	iuxta lecta manus, iuuenes in Marte probati, / et sonipes strato carpebat gramina dorso.
<Sil. 7.300>	ut pepulere leuem intrantis uestigia somnum, / Heus!
<Sil. 7.301>	inquit (pariterque manus ad tela ferebat) / quae te cura uigil fessum, germane, fatigat?
<Sil. 7.303>	ac iam constiterat sociosque in caespite fusos / incussa reuocat castrorum ad munera planta, / cum Libyae ductor: Fabius me noctibus aegris, / in curas Fabius nos excitat, illa senectus / heu fatis quae sola meis currentibus obstat!
<Sil. 7.308>	cernis ut armata circumfundare corona, / et uallet clausos collectus miles in orbem.
<Sil. 7.310>	uerum, age, nunc quando res artae, percipe porro / quae meditata mihi.
<Sil. 7.311>	latos correpta per agros / armenta adsueto belli de more secuntur.
<Sil. 7.313>	cornibus arentis edicam innectere ramos / sarmentique leuis fronti religare maniplos, / admotus cum feruorem disperserit ignis / ut passim exultent stimulante dolore iuuenci / et uaga per collis ceruice incendia iactent.
<Sil. 7.318>	tum terrore nouo trepidus laxabit iniquas / custos excubias maioraque nocte timebit.
<Sil. 7.320>	si cordi consulta (moras extrema recusant) / accingamur ait.
<Sil. 7.321>	gemino tentoria gressu / inde petunt.
<Sil. 7.322>	ingens clipeo ceruice reposta / inter equos interque uiros interque iacebat / capta manu spolia et rorantia caede Maraxes / ac dirum, in somno ceu bella capesseret, amens / clamorem tum forte dabat dextraque tremente / arma toro et notum quaerebat feruidus ensem.
<Sil. 7.328>	huic Mago, inuersa quatiens ut dispulit hasta / bellantem somnum, Tenebris, fortissime ductor, / iras compesce atque in lucem proelia differ.
<Sil. 7.331>	ad fraudem occultamque fugam tutosque receptus / nunc nocte utendum est.
<Sil. 7.332>	arentis nectere frondes / cornibus et latis accensa immittere siluis / armenta, oppositi reserent quo claustra manipli, / germanus parat atque obsessa euellere castra.
<Sil. 7.336>	emergamus, et hic Fabio persuadeat astus / non certare dolis.
<Sil. 7.337>	nihil hinc cunctante, sed acris / incepti laeto iuuene, ad tentoria Acherrae / festinant, cui parca quies minimumque soporis, / nec notum somno noctes aequare: feroci / peruigil inseruibat equo fessumque leuabat / tractando et frenis ora exagitata fouebat.
<Sil. 7.343>	at socii renouant tela arentemque cruorem / ferro detergent et dant mucronibus iras.
<Sil. 7.345>	quid fortuna loci poscat, quid tempus, et ipsi / quaenam agitent, pandunt et coeptis ire ministrum / haud segnem hortantur.
<Sil. 7.347>	discurrit tessera castris, / intentiquo docent, quae sint properanda, monentque / quisque suos: instat trepidis stimulatque ruentis / nauus abire timor, dum caeca silentia dumque / maiores umbrae.
<Sil. 7.351>	rapida iam subdita peste / uirgulta atque altis surgunt e cornibus ignes.
<Sil. 7.353>	hic uero ut, gliscente malo et quassantibus aegra / armentis capita, adiutae pinguescere flammae / coepere et uincens fumos erumpere uertex, / per collis dumosque (lues agit atra) per altos / saxosi scopulos montis lymphata feruntur / corpora anhela boum, atque obsessis naribus igni / luctantur frustra rabidi mugire iuuenci.
<Sil. 7.360>	per iuga, per uallis errat Vulcania pestis / nusquam stante malo, uicinaque litora fulgent: /
<Sil. 7.362>	quam multa adfixus caelo sub nocte serena / fluctibus e mediis sulcator nauita ponti / astra uidet, quam multa uidet, feruoribus atris / cum Calabros urunt ad pinguia pabula saltus, / uertice Gargani residens incendia pastor.
<Sil. 7.367>	At facie subita uolitantum montibus altis / flammarum, quis tunc cecidit custodia sorti, / horrere atque ipsos nullo spargente uagari / credere et indomitos pasci sub collibus ignes.
<Sil. 7.371>	caelone exciderint, et magna fulmina dextra / torserit Omnipotens, an caecis rupta cauernis / fuderit egestas accenso sulphure flammas / infelix tellus, media in formidine quaerunt.
<Sil. 7.375>	iamque abeunt, faucesque uiae citus occupat armis / Poenus et in patulos exultans emicat agros.
<Sil. 7.377>	huc tamen usque uigil processerat arte regendi / dictator Trebiam et Tusci post stagna profundi, / esset ut Hannibali Fabium Romanaque tela / euasisse satis.
<Sil. 7.380>	quin et uestigia pulsi / et gressus premeret castris, ni sacra uocarent / ad patrios ueneranda deos.
<Sil. 7.382>	tum uersus ad urbem / adloquitur iuuenem, cui mos tramittere signa / et belli summam primasque iubebat habenas, / atque his praeformat dictis fingitque monendo: /
<Sil. 7.386>	Si factis nondum, Minuci, te cauta probare / erudiit Fortuna meis, nec ducere uerba / ad uerum decus ac prauis arcere ualebunt.
<Sil. 7.389>	uidisti clausum Hannibalem.
<Sil. 7.389>	nil miles et alae / iuuere aut densis legio conferta maniplis.
<Sil. 7.391>	testor te, solus clausi nec deinde morabor.
<Sil. 7.392>	dis sine me libare dapem et sollemnia ferre: /
<Sil. 7.393>	hunc iterum atque iterum uinctum uel montibus altis / amnibus aut rapidis (modo pugna absistite) tradam.
<Sil. 7.395>	interea (crede experto, non fallimus) aegris / nil mouisse salus rebus.
<Sil. 7.396>	sit gloria multis / et placeat, quippe egregium, prosternere ferro / hostem, sed Fabio sit uos seruasse triumphus.
<Sil. 7.399>	plena tibi castra atque intactus uulnere miles / creditur: hos nobis (erit haec tibi gloria) redde.
<Sil. 7.401>	iam cernes Libycum huic uallo adsultare leonem, / iam praedas offerre tibi, iam uertere terga, / respectantem adeo atque iras cum fraude coquentem.
<Sil. 7.404>	claude, oro, castra et cunctas spes eripe pugnae.
<Sil. 7.405>	haec monuisse satis.
<Sil. 7.405>	sed si compescere corda / non datur oranti, magno te iure pioque / dictator capere arma ueto.
<Sil. 7.407>	sic castra relinquens / uallarat monitis ac se referebat ad urbem.
<Sil. 7.409>	Ecce autem flatu classis Phoenissa secundo / litora Caietae Laestrygoniosque recessus / sulcabat rostris portusque intrarat apertos / ac totus multo spumabat remige pontus, / cum trepidae fremitu uitreis e sedibus antri / aequoreae pelago simul emersere sorores / ac possessa uident infestis litora proris.
<Sil. 7.416>	tum magno perculsa metu Nereia turba / attonitae propere refluunt ad limina nota, / Teleboum medio surgunt qua regna profundo / pumiceaeque procul sedes.
<Sil. 7.419>	immanis in antro / conditur abrupto Proteus ac spumea late / cautibus obiectis reiectat caerula uates.
<Sil. 7.422>	is postquam (sat gnarus enim rerumque metusque) / per uarias lusit formas et terruit atri / serpentis squamis horrendaque sibila torsit / aut fremuit toruo mutatus membra leone, / Dicite, ait quae causa uiae?
<Sil. 7.426>	quisue ora repente / peruasit pallor?
<Sil. 7.427>	cur scire futura libido?
<Sil. 7.428>	Ad quae Cymodoce, Nympharum maxima natu / Italidum: Nosti nostros, praesage, timores.
<Sil. 7.430>	quid Tyriae classes ereptaque litora nobis / portendunt?
<Sil. 7.431>	num migrantur Rhoeteia regna / in Libyam superis?
<Sil. 7.432>	aut hos Sarranus habebit / nauita iam portus?
<Sil. 7.433>	patria num sede fugatae / Atlantem et Calpen extrema habitabimus antra?
<Sil. 7.435>	Tunc sic euoluens repetita exordia retro / incipit ambiguus uates reseratque futura: /
<Sil. 7.437>	Laomedonteus Phrygia cum sedit in Ida / pastor et errantis dumosa per auia tauros / arguta reuocans ad roscida pascua canna / audiuit sacrae lentus certamina formae, / tum matris currus niueos agitabat olores / tempora sollicitus litis seruasse Cupido.
<Sil. 7.443>	paruulus ex umero corytos et aureus arcus / fulgebat, nutuque uetans trepidare parentem / monstrabat grauidam telis se ferre pharetram.
<Sil. 7.446>	ast alius niuea comebat fronte capillos, / purpureos alius uestis religabat amictus.
<Sil. 7.448>	cum sic suspirans roseo Venus ore decoros / adloquitur natos: Testis certissima uestrae / ecce dies pietatis adest.
<Sil. 7.450>	quis credere saluis / hoc ausit uobis?
<Sil. 7.451>	de forma atque ore (quid ultra / iam superest rerum?) certat Venus.
<Sil. 7.452>	omnia paruis / si mea tela dedi blando medicata ueneno, / si uester, caelo ac terris qui foedera sancit, / stat supplex, cum uultis, auus: uictoria nostra / Cypron Idymaeas referat de Pallade palmas, / de Iunone Paphos centum mihi fumet in aris.
<Sil. 7.458>	dumque haec aligeris instat Cytherea, sonabat / omne nemus gradiente dea.
<Sil. 7.459>	iam bellica uirgo, / aegide deposita et qua adsuetum casside crinem / inuoluit, nec compta tamen pacemque serenis / condiscens oculis, ibat lucoque ferebat / praedicto sacrae uestigia concita plantae.
<Sil. 7.464>	parte alia intrabat iussis Saturnia siluis, / iudicium Phrygis et fastus pastoris et Iden / post fratris latura toros.
<Sil. 7.466>	postrema nitenti / adfulsit uultu ridens Venus: omnia circa / et nemora et penitus frondosis rupibus antra / spirantem sacro traxerunt uertice odorem.
<Sil. 7.470>	nec iudex sedisse ualet, fessique nitoris / luce cadunt oculi, ac metuit dubitasse uideri.
<Sil. 7.472>	sed uictae fera bella deae uexere per aequor, / atque excisa suo pariter cum iudice Troia.
<Sil. 7.474>	tum pius Aeneas terris iactatus et undis / Dardanios Itala posuit tellure penatis.
<Sil. 7.476>	dum cete ponto innabunt, dum sidera caelo / lucebunt, dum sol Indo se litore tollet, / hic regna et nullae regnis per saecula metae.
<Sil. 7.479>	at uos, o natae, currit dum immobile filum, / Hadriaci fugite infaustas Sasonis harenas.
<Sil. 7.481>	sanguineis tumidus ponto miscebitur undis / Aufidus et rubros impellet in aequora fluctus, / damnatoque deum quondam per carmina campo / Aetolae rursus Teucris pugnabitis umbrae.
<Sil. 7.485>	Punica Romuleos quatient mox spicula muros, / multaque Hasdrubalis fulgebit strage Metaurus.
<Sil. 7.487>	hinc ille in furto genitus patruique piabit / idem ultor patrisque necem; tum litus Elissae / implebit flammis auelletque Itala Poenum / uiscera torrentem et propriis superabit in oris.
<Sil. 7.491>	huic Carthago armis, huic Africa nomine cedet, / hic dabit ex sese qui tertia bella fatiget / et cinerem Libyae ferat in Capitolia uictor.
<Sil. 7.494>	Quae dum arcana deum uates euoluit in antro, / iam monita et Fabium bellique equitumque magister / exuerat mente ac praeceps tendebat in hostem.
<Sil. 7.497>	pascere nec Poenus prauum ac nutrire furorem / deerat et, ut paruo maiora ad proelia damno / eliceret, dabat interdum simulantia terga: /
<Sil. 7.500>	non aliter, quam qui sparsa per stagna profundi / euocat e liquidis piscem penetralibus esca, / cumque leuem summa uidit iam nare sub unda, / ducit sinuato captiuum ad litora lino.
<Sil. 7.504>	Fama furit uersos hostis, Poenumque salutem / inuenisse fuga: liceat si uincere, finem / promitti cladum, sed enim dicione carere / uirtutem, et poenas uincentibus esse repostas.
<Sil. 7.508>	clausurum iam castra ducem rursusque referri / uaginae iussurum enses, reddatur in armis / ut ratio, et purget miles cur uicerit hostem.
<Sil. 7.511>	haec uulgus.
<Sil. 7.511>	necnon patrum Saturnia mentes / inuidiae stimulo fodit et popularibus auris.
<Sil. 7.513>	tunc indigna fide censent optandaque Poeno, / quae mox haud paruo luerent damnata periclo.
<Sil. 7.515>	Diuiditur miles, Fabioque equitumque magistro / imperia aequantur penitus.
<Sil. 7.516>	cernebat et expers / irarum senior, magnas ne penderet alti / erroris poenas patria inconsulta, timebat.
<Sil. 7.519>	ac tum, multa putans secum, ut remeauit ab urbe, / partitus socias uires, uicina propinquis / signa iugis locat et specula sublimis ab alta / non Romana minus seruat quam Punica castra.
<Sil. 7.523>	nec mora.
<Sil. 7.523>	disiecto Minuci uecordia uallo / perdendi simul et pereundi ardebat amore.
<Sil. 7.525>	Quem postquam rapidum uidit procedere castris / hinc Libys, hinc Fabius, simul accendere sagacis / in subitum curas: propere capere arma maniplis / edicit uallique tenet munimine turmas / Ausonius, torquet totas in proelia uires / Poenorum ductor propellitque agmina uoce: /
<Sil. 7.531>	Dum dictator abest, rape, miles, tempora pugnae.
<Sil. 7.532>	non sperata diu plano certamina campo / offert ecce deus.
<Sil. 7.533>	quando data copia, longum / detergete situm ferro multoque cruore / exsatiate, uiri, plenos rubiginis enses.
<Sil. 7.536>	Atque ea Cunctator pensabat ab aggere ualli / perlustrans campos oculis, tantoque periclo / discere, quinam esset Fabius, te, Roma, dolebat.
<Sil. 7.539>	cui natus iuncta arma ferens Dabit improbus, inquit / quas dignum est, poenas, qui per suffragia caeca / inuasit nostros haec ad discrimina fasces.
<Sil. 7.542>	insanae spectate tribus.
<Sil. 7.542>	pro lubrica rostra / et uanis fora laeta uiris!
<Sil. 7.543>	nunc munera Martis / aequent imperio et solem concedere nocti / sciscant imbelles.
<Sil. 7.545>	magna mercede piabunt / erroris rabiem et nostrum uiolasse parentem.
<Sil. 7.547>	tum senior, quatiens hastam lacrimisque coortis.
<Sil. 7.548>	Sanguine Poenorum, iuuenis, tam tristia dicta / sunt abolenda tibi.
<Sil. 7.549>	patiarne ante ora manusque / ciuem deleri nostras, aut uincere Poenum, / me spectante, sinam?
<Sil. 7.551>	non aequauisse minorem / soluetur culpa si sunt mihi talia corda?
<Sil. 7.553>	iamque hoc, ne dubites, longaeui, nate, parentis / accipe et aeterno fixum sub pectore serua: /
<Sil. 7.555>	succensere nefas patriae, nec foedior ulla / culpa sub extremas fertur mortalibus umbras.
<Sil. 7.557>	sic docuere senes.
<Sil. 7.557>	quantus qualisque fuisti, / cum pulsus lare et extorris Capitolia curru / intrares exul, tibi corpora caesa, Camille, / damnata quot sunt dextra!
<Sil. 7.560>	pacata fuissent / ni consulta uiro mensque impenetrabilis irae, / mutassentque solum sceptris Aeneia regna / nullaque nunc stares terrarum uertice, Roma.
<Sil. 7.564>	pone iras, o nate, meas.
<Sil. 7.564>	socia arma feramus / et celeremus opem.
<Sil. 7.565>	iamque intermixta sonabant / classica, procursusque uiros conliserat acer.
<Sil. 7.567>	Primus claustra manu portae dictator et altos / disiecit postis rupitque in proelia cursum.
<Sil. 7.569>	non grauiore mouent uenti certamina mole / Odrysius Boreas et Syrtim tollere pollens / Africus, obnixi cum bella furentia torquent: /
<Sil. 7.572>	distraxere fretum ac diuersa ad litora uoluunt / aequor quisque suum; sequitur stridente procella / nunc huc, nunc illuc, raptum mare et intonat undis.
<Sil. 7.575>	haud prorsus daret ullus honos tellusque subacta / Phoenicum et Carthago ruens, iniuria quantum / orta ex inuidia decoris tulit.
<Sil. 7.577>	omnia namque / dura simul deuicta uiro, metus, Hannibal, irae, / inuidia, atque una fama et fortuna subactae.
<Sil. 7.580>	Poenus ab excelso rapidos decurrere uallo / ut uidit, tremuere irae, ceciditque repente / cum gemitu spes haud dubiae praesumpta ruinae.
<Sil. 7.583>	quippe aciem denso circumuallauerat orbe / hausurus clausos coniectis undique telis.
<Sil. 7.585>	atque hic Dardanius prauo certamine ductor / iam Styga et aeternas intrarat mente tenebras / (nam Fabium auxiliumque uiri sperare pudebat), / cum senior gemino complexus proelia cornu / ulteriore ligat Poenorum terga corona / et modo claudentis aciem nunc, extima cingens, / clausos ipse tenet.
<Sil. 7.591>	maiorem surgere in arma / maioremque dedit cerni Tirynthius.
<Sil. 7.592>	altae / scintillant cristae et, mirum, uelocibus ingens / per subitum membris uenit uigor: ingerit hastas / auersumque premit telorum nubibus hostem: /
<Sil. 7.596>	qualis post iuuenem, nondum subeunte senecta, / rector erat Pylius bellis aetate secunda.
<Sil. 7.598>	Inde ruens Thurin et Buten et Narin et Arsen / dat leto fisumque manus conferre Mahalcen, / cui decus insigne et quaesitum cuspide nomen.
<Sil. 7.601>	tum Garadum largumque comae prosternit Adherben / et geminas acies superantem uertice Thulin, / qui summas alto prensabat in aggere pinnas, / eminus hos, gladio Sapharum gladioque Monaesum / et Morinum pugnas aeris stridore cientem, / dexteriore gena cum sedit letifer ictus, / perque tubam fixae decurrens uulnere malae / extremo fluxit propulsus murmure sanguis.
<Sil. 7.609>	proximus huic iaculo Nasamonius occidit Idmon.
<Sil. 7.610>	namque super tepido lapsantem sanguine et aegra / lubrica nitentem nequiquam euadere planta / impacto prosternit equo trepideque leuantem / membra adflicta solo pressa uiolentius hasta / implicuit terrae telumque in caede reliquit.
<Sil. 7.615>	haeret humi cornus motu tremefacta iacentis / et campo seruat mandatum adfixa cadauer.
<Sil. 7.617>	Necnon exemplo laudis furiata iuuentus, / Sullaeque Crassique simul iunctusque Metello / Furnius ac melior dextrae Torquatus, inibant / proelia et unanimi uel morte emisse uolebant / spectari Fabio.
<Sil. 7.621>	miser hic uestigia retro / dum rapit et molem subducto corpore uitat / intorti Bibulus saxi atque in terga refertur, / strage super lapsus socium, qua fibula morsus / loricae crebro laxata resoluerat ictu, / accepit lateri penitusque in uiscera adegit / extabat fixo quod forte cadauere ferrum.
<Sil. 7.628>	heu sortem necis!
<Sil. 7.628>	euasit Garamantica tela / Marmaridumque manus, ut inerti cuspide fusus / occideret, telo non in sua uulnera misso.
<Sil. 7.631>	uoluitur exanimis, turpatque decora iuuenta / ora nouus pallor.
<Sil. 7.632>	membris dimissa solutis / arma fluunt, erratque niger per lumina somnus.
<Sil. 7.634>	Venerat ad bellum Tyria Sidone, nepotum / excitus prece, et auxilio socia arma ferebat, / Eoa tumidus pharetrati militis ala, / gens Cadmi, Cleadas; fulua cui plurima passim / casside et aurato fulgebat gemma monili, / qualis ubi Oceani renouatus Lucifer unda / laudatur Veneri et certat maioribus astris.
<Sil. 7.641>	ostro ipse ac sonipes ostro totumque per agmen / purpura Agenoreis saturata micabat aenis.
<Sil. 7.643>	hic auidum pugnae et tam clarum excidere nomen / Brutum exoptantem, uarie nunc laeuus in orbem, / nunc dexter leuibus flexo per deuia gyris / ludificatus equo, uolucrem post terga sagittam / fundit Achaemenio detractans proelia ritu.
<Sil. 7.648>	nec damnata manus, medio sed, flebile, mento / armigeri Cascae penetrabilis haesit harundo / oblicumque secans subrecta cuspide uulnus / umenti ferrum admouit tepefacta palato.
<Sil. 7.652>	at Brutus diro casu turbatus amici / ausum multa uirum et spargentem in uulnera saeuos / fraude fugae calamos, iam nullis cursibus instat / prendere cornipedis, sed totam pectoris iram / mandat atrox hastae telumque uolatile nodo / excutit et summum, qua laxa monilia crebro / nudabant uersu, tramittit cuspide pectus.
<Sil. 7.659>	labitur intento cornu transfossus, et una / arcum laeua cadens, dimisit dextra sagittam.
<Sil. 7.661>	At non tam tristi sortitus proelia Marte / Phoebei Soractis honor Carmelus agebat.
<Sil. 7.663>	sanguine quippe suo iam Bagrada tinxerat ensem, / dux rectorque Nubae populi, iam fusus eidem / Zeusis Amyclaei stirps impacata Phalanti, / quem tulerat mater claro Phoenissa Laconi.
<Sil. 7.667>	talia dum metuit, nec pugnae fisus in hoste / tam rapido nec deinde fugae, suadente pauore, / per dumos miser in uicina cacumina quercus / repserat atque alta sese occultabat in umbra / Hampsicus, insistens tremulis sub pondere ramis.
<Sil. 7.672>	hunc longa multa orantem Carmelus et altos / mutantem saltu ramos transuerberat hasta, / ut, qui uiscatos populatur harundine lucos, / dum nemoris celsi procera cacumina sensim / substructa certat tacitus contingere meta, / sublimem calamo sequitur crescente uolucrem.
<Sil. 7.678>	effudit uitam, atque alte manante cruore / membra pependerunt curuato exanguia ramo.
<Sil. 7.680>	Iamque in palantis ac uersos terga feroces / pugnabant Itali, subitus cum mole pauenda / terrificis Maurus prorumpit Tunger in armis.
<Sil. 7.683>	nigra uiro membra, et furui iuga celsa trahebant / cornipedes, totusque nouae formidinis arte / concolor aequabat liuentia currus equorum / terga: nec erectis similes imponere cristis / cessarat pennas, aterque tegebat amictus: /
<Sil. 7.688>	ceu quondam aeternae regnator noctis, ad imos / cum fugeret thalamos Hennaea uirgine rapta, / egit nigrantem Stygia caligine currum.
<Sil. 7.691>	at Cato, tum prima sparsus lanugine malas, / quod peperere decus Circaeo Tuscula dorso / moenia, Laertae quondam regnata nepoti, / quamquam tardatos turbata fronte Latinos / collegisse gradum uidet, imperterritus ipse / ferrata calce atque effusa largus habena / cunctantem impellebat equum.
<Sil. 7.697>	negat obuius ire / et trepidat cassa sonipes exterritus umbra.
<Sil. 7.699>	tum celer in pugnam dorso delatus ab alto / alipedem planta currum premit atque uolanti / adsilit a tergo.
<Sil. 7.701>	cecidere et lora repente / et stimuli, ferrumque super ceruice tremiscens / palluit infelix subducto sanguine Maurus.
<Sil. 7.704>	ora rapit gladio praefixaque cuspide portat.
<Sil. 7.705>	At saeuo Mauorte ferox perrumpit anhelum / dictator cum caede globum.
<Sil. 7.706>	miserabile uisu, / uulneribus fessum ac multo labente cruore / ductorem cernit suprema ac foeda precantem.
<Sil. 7.709>	manauere genis lacrimae, clipeoque pauentem / protegit et natum stimulans Fortissime, labem / hanc pellamus ait Poenoque ob mitia facta, / quod nullos nostris ignis disperserit aruis, / dignum expendamus pretium.
<Sil. 7.713>	tunc arte paterna / ac stimulis gaudens iuuenis circumdata Poenum / agmina deturbat gladio campumque relaxat, / donec Sidonius decederet aequore ductor: /
<Sil. 7.717>	ceu, stimulante fame, rapuit cum Martius agnum / auerso pastore lupus fetumque trementem / ore tenet presso, tum, si uestigia cursu / auditis celeret balatibus obuia pastor, / iam sibimet metuens, spirantem dentibus imis / reiectat praedam et uacuo fugit aeger hiatu.
<Sil. 7.723>	†tum demum, Tyriis quas circumfuderat atra / tempestas, Stygiae tandem fugere tenebrae.
<Sil. 7.725>	torpebant dextrae, et sese meruisse negabant / seruari, subitisque bonis mens aegra natabat: /
<Sil. 7.727>	ut, qui conlapsa pressi iacuere ruina, / eruta cum subito membra et nox atra recessit, / coniuent solemque pauent agnoscere uisu.
<Sil. 7.730>	Quis actis senior numerato milite laetus / collis et tuto repetebat in aggere castra.
<Sil. 7.732>	ecce autem e media iam morte renata iuuentus / clamorem tollens ad sidera et ordine longo / ibat ouans Fabiumque decus Fabiumque salutem / certatim et magna memorabant uoce parentem.
<Sil. 7.736>	tum qui partitis dissederat ante maniplis / Sancte ait o genitor, reuocato ad lucis honorem / si fas uera queri, cur nobis castra uirosque / diuidere est licitum?
<Sil. 7.739>	patiens cur arma dedisti, / quae solus rexisse uales?
<Sil. 7.740>	hoc munere lapsi / aeternas multo cum sanguine uidimus umbras.
<Sil. 7.742>	ocius huc aquilas seruataque signa referte.
<Sil. 7.743>	hic patria est, murique urbis stant pectore in uno.
<Sil. 7.744>	tuque dolos, Poene, atque astus tandem exue notos: /
<Sil. 7.745>	cum solo tibi iam Fabio sunt bella gerenda.
<Sil. 7.746>	Haec ubi dicta dedit, mille hinc, uenerabile uisu, / caespite de uiridi surgunt properantibus arae.
<Sil. 7.748>	nec prius aut epulas aut munera grata Lyaei / fas cuiquam tetigisse fuit quam multa precatus / in mensam Fabio sacrum libauit honorem.
<Sil. 8.1>	Primus Agenoridum cedentia terga uidere / Aeneadis dederat Fabius.
<Sil. 8.2>	Romana parentem / solum castra uocant, solum uocat Hannibal hostem / impatiensque morae fremit: ut sit copia Martis, / expectanda uiri fata optandumque sub armis / Parcarum auxilium.
<Sil. 8.6>	namque hac spirante senecta / nequiquam sese Latium sperare cruorem.
<Sil. 8.8>	iam uero concors miles signisque relatis / indiuisus honos, iterumque et rursus eidem / soli obluctandum Fabio maioribus aegrum / angebant curis.
<Sil. 8.11>	lentando feruida bella / dictator cum multa adeo, tum miles egenus / cunctarum ut rerum Tyrius foret, arte sedendi / egerat et, quamquam finis pugnaque manuque / haud dum partus erat, iam bello uicerat hostem.
<Sil. 8.16>	quin etiam ingenio fluxi, sed prima feroces, / uaniloquum Celtae genus ac mutabile mentis, / respectare domos: maerebant caede sine ulla / (insolitum sibi) bella geri, siccasque cruore / inter tela siti Mauortis hebescere dextras.
<Sil. 8.21>	his super internae labes et ciuica uulnus / inuidia augebant.
<Sil. 8.22>	laeuus conatibus Hannon / ductoris non ulla domo summittere patres / auxilia aut ullis opibus iuuisse sinebat.
<Sil. 8.25>	Quis lacerum curis et rerum extrema pauentem / ad spes armorum et furialia uota reducit / praescia Cannarum Iuno atque elata futuris.
<Sil. 8.28>	namque hac accitam stagnis Laurentibus Annam / adfatur uoce et blandis hortatibus implet: /
<Sil. 8.30>	Sanguine cognato iuuenis tibi, diua, laborat / Hannibal a uestro nomen memorabile Belo.
<Sil. 8.32>	perge age, et insanos curarum comprime fluctus.
<Sil. 8.33>	excute sollicito Fabium.
<Sil. 8.33>	sola ille Latinos / sub iuga mittendi mora iam discingitur armis.
<Sil. 8.35>	cum Varrone manus et cum Varrone serenda / proelia, nec desit fatis ad signa mouenda.
<Sil. 8.37>	ipsa adero.
<Sil. 8.37>	tendat iamdudum in Iapyga campum.
<Sil. 8.38>	huc Trebiae rursum et Trasimenni fata sequentur.
<Sil. 8.39>	Tum diua Indigetis castis contermina lucis / Haud inquit tua ius nobis praecepta morari.
<Sil. 8.41>	sit fas, sit tantum, quaeso, retinere fauorem / antiquae patriae mandataque magna sororis, / quamquam inter Latios Annae stet numen honores.
<Sil. 8.44>	Multa retro rerum iacet atque ambagibus aeui / obtegitur densa caligine mersa uetustas, / cur Sarrana dicent Oenotri numina templo, / regnisque Aeneadum germana colatur Elissae.
<Sil. 8.48>	sed pressis stringam reuocatam ab origine famam / narrandi metis breuiterque antiqua reuoluam.
<Sil. 8.50>	Iliaco postquam deserta est hospite Dido / et spes abruptae, mediam in penetralibus atram / festinat furibunda pyram.
<Sil. 8.52>	tum corripit ensem / certa necis, profugi donum exitiale mariti.
<Sil. 8.54>	despectus taedae regnis se imponit Iarbas, / et tepido fugit Anna rogo.
<Sil. 8.55>	quis rebus egenis / ferret opem, Nomadum late terrente tyranno?
<Sil. 8.57>	Battus Cyrenen molli tum forte fouebat / imperio, mitis Battus lacrimasque dedisse / casibus humanis facilis.
<Sil. 8.59>	qui supplice uisa / intremuit regum euentus dextramque tetendit.
<Sil. 8.61>	atque ea, dum flauas bis tondet messor aristas, / seruata interea sedes: nec longius uti / his opibus Battoque fuit.
<Sil. 8.63>	nam ferre per aequor / exitium miserae iam Pygmaliona docebat.
<Sil. 8.65>	ergo agitur pelago, diuis inimica sibique, / quod se non dederit comitem in suprema sorori, / donec iactatam laceris, miserabile, uelis / fatalis turbo in Laurentis expulit oras.
<Sil. 8.69>	non caeli, non illa soli, non gnara colentum / Sidonis in Latia trepidabat naufraga terra.
<Sil. 8.71>	ecce autem Aeneas sacro comitatus Iulo, / iam regni compos, noto sese ore ferebat.
<Sil. 8.73>	qui terrae defixam oculos et multa timentem / ac deinde adlapsam genibus lacrimantis Iuli / attollit mitique manu intra limina ducit.
<Sil. 8.76>	atque ubi iam casus aduersorumque pauorem / hospitii leniuit honos, tum discere maesta / exposcit cura letum infelicis Elissae.
<Sil. 8.79>	cui sic uerba trahens largis cum fletibus Anna / incipit et blandas addit pro tempore uoces: /
<Sil. 8.81>	Nate dea, solus regni lucisque fuisti / germanae tu causa meae: mors testis et ille / (heu cur non idem mihi tum!)
<Sil. 8.83>	rogus.
<Sil. 8.83>	ora uidere / postquam est ereptum miserae tua, litore sedit / interdum, stetit interdum, uentosque secuta / infelix oculis magno clamore uocabat / Aenean comitemque tuae se imponere solam / orabat paterere rati.
<Sil. 8.88>	mox turbida anhelum / rettulit in thalamos cursum subitoque tremore / substitit et sacrum timuit tetigisse cubile.
<Sil. 8.91>	inde amens nunc sideream fulgentis Iuli / effigiem fouet amplexu, nunc tota repente / ad uultus conuersa tuos, ab imagine pendet / conqueriturque tibi et sperat responsa remitti.
<Sil. 8.95>	non umquam spem ponit amor: iam tecta domumque / deserit et rursus portus furibunda reuisit, / si qui te referant conuerso flamine uenti.
<Sil. 8.98>	ad magicas etiam fallax atque improba gentis / Massylae leuitas descendere compulit artes.
<Sil. 8.100>	heu sacri uatum errores!
<Sil. 8.100>	dum numina noctis / eliciunt spondentque nouis medicamina curis, / quod uidi decepta nefas!
<Sil. 8.102>	congessit in atram / cuncta tui monumenta pyram et non prospera dona.
<Sil. 8.104>	Tunc sic Aeneas dulci repetitus amore: /
<Sil. 8.105>	Tellurem hanc iuro, uota inter nostra frequenter / auditam uobis, iuro caput, Anna, tibique / germanaeque tuae dilectum mitis Iuli, / respiciens aegerque animi tum regna reliqui / uestra, nec abscessem thalamo, ni magna minatus / meque sua ratibus dextra imposuisset et alto / egisset rapidis classem Cyllenius Euris.
<Sil. 8.112>	sed cur (heu seri monitus!)
<Sil. 8.112>	, cur tempore tali / incustodito saeuire dedistis amori?
<Sil. 8.114>	Contra sic infit uoluens uix murmur anhelum / inter singultus labrisque trementibus Anna: /
<Sil. 8.116>	Nigro forte Ioui, cui tertia regna laborant, / atque atri sociae thalami noua sacra parabam, / quis aegram mentem et trepidantia corda leuaret / infelix germana tori, furuasque trahebam / ipsa manu properans ad uisa pianda bidentis; / †namque asper somno dirus me impleuerat horror, / terque suam Dido, ter cum clamore uocarat / et laeta exultans ostenderat ora Sychaeus.
<Sil. 8.124>	quae dum abigo menti et sub lucem ut uisa secundent / oro caelicolas ac uiuo purgor in amni, / illa cito passu peruecta ad litora mutae / oscula, qua steteras, bis terque infixit harenae: /
<Sil. 8.128>	deinde amplexa sinu late uestigia fouit, / ceu cinerem orbatae pressant ad pectora matres.
<Sil. 8.130>	tum rapido praeceps cursu resolutaque crinem / euasit propere in celsam, quam struxerat ante / magna mole, pyram, cuius de sede dabatur / cernere cuncta freta et totam Carthaginis urbem.
<Sil. 8.134>	hic Phrygiam uestem et bacatum induta monile, / postquam illum infelix hausit, quo munera primum / sunt conspecta, diem et conuiuia mente reduxit / festasque aduentu mensas teque ordine Troiae / narrantem longos se peruigilante labores, / in portus amens rorantia lumina flexit: /
<Sil. 8.140>	Di longae noctis, quorum iam numina nobis / mors instans maiora facit, precor, inquit adeste / et placidi uictos ardore admittite manis.
<Sil. 8.143>	Aeneae coniunx, Veneris nurus, ulta maritum, / uidi constructas nostrae Carthaginis arces.
<Sil. 8.145>	nunc ad uos magni descendet corporis umbra.
<Sil. 8.146>	me quoque fors dulci quondam uir notus amore / expectat, curas cupiens aequare priores.
<Sil. 8.148>	haec dicens ensem media in praecordia adegit, / ensem Dardanii quaesitum in pignus amoris.
<Sil. 8.150>	uiderunt comites tristique per atria planctu / concurrunt: magnis resonant ululatibus aedes.
<Sil. 8.152>	accepi infelix dirisque exterrita fatis, / ora manu lacerans, lymphato regia cursu / tecta peto celsosque gradus euadere nitor.
<Sil. 8.155>	ter diro fueram conata incumbere ferro, / ter cecidi exanimae membris reuoluta sororis.
<Sil. 8.157>	iamque ferebatur uicina per oppida rumor: /
<Sil. 8.158>	arma parant Nomadum proceres et saeuus Iarbas.
<Sil. 8.159>	tum Cyrenaeam fatis agitantibus urbem / deuenio.
<Sil. 8.160>	hinc uestris pelagi uis adpulit oris.
<Sil. 8.161>	Motus erat placidumque animum mentemque quietam / Troius in miseram rector susceperat Annam.
<Sil. 8.163>	iamque omnis luctus omnisque e pectore curas / dispulerat, Phrygiis nec iam amplius aduena tectis / illa uidebatur.
<Sil. 8.165>	tacito nox atra sopore / cuncta per et terras et lati stagna profundi / condiderat, tristi cum Dido aegerrima uultu / has uisa in somnis germanae effundere uoces: /
<Sil. 8.169>	His, soror, in tectis longae indulgere quieti, / heu nimium secura, potes, nec, quae tibi fraudes / tendantur, quae circumstent discrimina, cernis?
<Sil. 8.172>	at nondum nostro infaustos generique soloque / Laomedonteae noscis telluris alumnos?
<Sil. 8.174>	dum caelum rapida stellas uertigine uoluet, / lunaque fraterno lustrabit lumine terras, / pax nulla Aeneadas inter Tyriosque manebit.
<Sil. 8.177>	surge, age: iam tacitas suspecta Lauinia fraudes / molitur dirumque nefas sub corde uolutat / praeterea, ne falsa putes haec fingere somnum, / haud procul hinc paruo descendens fonte Numicus / labitur et leni per ualles uoluitur amne.
<Sil. 8.182>	huc rapies, germana, uiam tutosque receptus.
<Sil. 8.183>	te sacra excipient hilares in flumina Nymphae, / aeternumque Italis numen celebrabere in oris.
<Sil. 8.185>	sic fata in tenuem Phoenissa euanuit auram.
<Sil. 8.186>	Anna nouis somno excutitur perterrita uisis, / itque timor totos gelido sudore per artus.
<Sil. 8.188>	tunc, ut erat tenui corpus uelamine tecta, / prosiluit stratis humilique egressa fenestra / per patulos currit plantis pernicibus agros, / donec harenoso, sic fama, Numicius illam / suscepit gremio uitreisque abscondidit antris.
<Sil. 8.193>	orta dies totum radiis impleuerat orbem, / cum nullam Aeneadae thalamis Sidonida nacti / et Rutulum magno errantes clamore per agrum / uicini ad ripas fluuii manifesta secuntur / signa pedum, dumque inter se mirantur, ab alto / amnis aquas cursumque rapit.
<Sil. 8.198>	tum sedibus imis / inter caeruleas uisa est residere sorores / Sidonis et placido Teucros adfarier ore.
<Sil. 8.201>	ex illo primis anni celebrata diebus / per totam Ausoniam uenerando numine culta est.
<Sil. 8.203>	Hanc postquam in tristis Italum Saturnia pugnas / hortata est, celeri superum petit aethera curru, / optatum Latii tandem potura cruorem.
<Sil. 8.206>	diua deae parere parat magnumque Libyssae / ductorem gentis nulli conspecta petebat.
<Sil. 8.208>	ille uirum coetu tum forte remotus ab omni / incertos rerum euentus bellique uolutans / anxia ducebat uigili suspiria uoce.
<Sil. 8.211>	cui dea sic dictis curas solatur amicis: /
<Sil. 8.212>	Quid tantum ulterius, rex o fortissime gentis / Sidoniae, ducis cura aegrescente dolorem?
<Sil. 8.214>	omnis iam placata tibi manet ira deorum, / omnis Agenoridis rediit fauor.
<Sil. 8.215>	eia, age, segnis / rumpe moras, rape Marmaricas in proelia uires.
<Sil. 8.217>	mutati fasces.
<Sil. 8.217>	iam bellum atque arma senatus / ex inconsulto posuit Tirynthius heros, / cumque alio tibi Flaminio sunt bella gerenda.
<Sil. 8.220>	me tibi, ne dubites, summi matrona Tonantis / misit.
<Sil. 8.221>	ego Oenotris aeternum numen in oris / concelebror uestri generata e sanguine Beli.
<Sil. 8.223>	haud mora sit: rapido belli rape fulmina cursu.
<Sil. 8.224>	celsus Iapygios ubi se Garganus in agros / explicat (haud longe tellus), huc derige signa.
<Sil. 8.226>	haec, ut Roma cadat, sat erit uictoria Poenis.
<Sil. 8.227>	dixit et in nubes umentia sustulit ora.
<Sil. 8.228>	Cui dux, promissae reuirescens pignore laudis, / Nympha, decus generis, quo non sacratius ullum / numen ait nobis, felix oblata secundes.
<Sil. 8.231>	ast ego te compos pugnae Carthaginis arce / marmoreis sistam templis iuxtaque dicabo / aequatam gemino simulacri munere Dido.
<Sil. 8.234>	haec fatus socios stimulat tumefactus ouantis: /
<Sil. 8.235>	Pone grauis curas tormentaque lenta sedendi, / fatalis Latio miles.
<Sil. 8.236>	placauimus iras / caelicolum, redeunt diui: finita maligno / hinc Fabio imperia et mutatos consule fasces / nuntio.
<Sil. 8.239>	nunc dextras mihi quisque atque illa referto / quae Marte exclusus promittere magna solebas.
<Sil. 8.241>	en, numen patrium spondet maiora peractis.
<Sil. 8.242>	uellantur signa, ac diua ducente petamus / infaustum Phrygibus Diomedis nomine campum.
<Sil. 8.244>	Dumque Arpos tendunt instincti pectora Poeni, / subnixus rapto plebei muneris ostro / saeuit iam rostris Varro ingentique ruinae / festinans aperire locum fata admouet urbi.
<Sil. 8.248>	atque illi sine luce genus surdumque parentum / nomen, et immodice uibrabat in ore canoro / lingua procax.
<Sil. 8.250>	hinc auctus opes largusque rapinae, / infima dum uulgi fouet oblatratque senatum, / tantum in quassata bellis caput extulit urbe / momentum ut rerum et fati foret arbiter unus, / quo conseruari Latium uictore puderet.
<Sil. 8.255>	hunc Fabios inter sacrataque nomina Marti / Scipiadas interque Ioui spolia alta ferentem / Marcellum fastis labem suffragia caeca / addiderant, Cannasque malum exitiale fouebat / ambitus et Graio funestior aequore Campus.
<Sil. 8.260>	idem, ut turbarum sator atque accendere sollers / inuidiam prauusque togae, sic debilis arte / belligera Martemque rudis uersare nec ullo / spectatus ferro, lingua sperabat adire / ad dextrae decus atque e rostris bella ciebat.
<Sil. 8.265>	ergo alacer Fabiumque morae increpitare professus / ad uulgum in patres petulantia uerba ferebat: /
<Sil. 8.267>	Vos, quorum imperium est, consul praecepta modumque / bellandi posco.
<Sil. 8.268>	sedeone aut montibus erro, / dum mecum Garamas et adustus corpora Maurus / diuidit Italiam?
<Sil. 8.270>	an ferro, quo cingitis, utor?
<Sil. 8.271>	exaudi, bone dictator, quid Martia plebes / imperitet: pelli Libyas Romamque leuari / hoste iubent.
<Sil. 8.273>	num festinant, quos plurima passos / tertius exurit lacrimosis casibus annus?
<Sil. 8.275>	ite igitur, capite arma, uiri.
<Sil. 8.275>	mora sola triumpho / paruum iter est.
<Sil. 8.276>	quae prima dies ostenderit hostem, / et patrum regna et Poenorum bella resoluet.
<Sil. 8.278>	ite alacres: Latia deuinctum colla catena / Hannibalem Fabio ducam spectante per urbem.
<Sil. 8.280>	Haec postquam increpuit, portis arma incitus effert / impellitque moras: ueluti cum carcere rupto / auriga indocilis totas effudit habenas / et praeceps trepida pendens in uerbera planta / impar fertur equis: fumat male concitus axis, / ac frena incerto fluitant discordia curru.
<Sil. 8.286>	cernebat Paulus (namque huic communia Campus / iura atque arma tulit) labi mergente sinistro / consule res pessumque dari, sed mobilis ira est / turbati uulgi, signataque mente cicatrix / undantis aegro frenabat corde dolores.
<Sil. 8.291>	nam cum perdomita est armis iuuenilibus olim / Illyris ora uiri, nigro adlatrauerat ore / uictorem inuidia et uentis iactarat iniquis.
<Sil. 8.294>	hinc inerat metus et durae reuerentia plebis.
<Sil. 8.295>	sed genus admotum superis summumque per altos / attingebat auos caelum: numerare parentem / Assaracum retro praestabat Amulius auctor / Assaracusque Iouem, nec, qui spectasset in armis, / abnueret genus.
<Sil. 8.299>	huic Fabius iam castra petenti: /
<Sil. 8.300>	Si tibi cum Tyrio credis fore maxima bella / ductore (inuitus uocem hanc e pectore rumpam) / frustraris, Paule.
<Sil. 8.302>	Ausonidum te proelia dira / teque hostis castris grauior manet, aut ego multo / nequiquam didici casus praenoscere Marte.
<Sil. 8.305>	spondentem audiui (piget heu taedetque senectae, / si quas prospicio restat passura ruinas!)
<Sil. 8.306>	cum duce tam fausti Martis, qua uiderit hora, / sumpturum pugnam.
<Sil. 8.308>	quantum nunc, Paule, supremo / absumus exitio, uocem hanc si consulis ardens / audiuit Poenus!
<Sil. 8.310>	iam latis obuia credo / stat campis acies, expectaturque sub ictu / alter Flaminius.
<Sil. 8.312>	quantos, insane, ciebis / Varro uiros!
<Sil. 8.313>	tu (pro superi!)
<Sil. 8.313>	tu protinus arma, / tu campum?
<Sil. 8.314>	noscas ante exploresque trahendo, / †quam ritus hostis!
<Sil. 8.315>	tu non, quae copia rerum, / quae natura locis, quod sit, rimabere sollers, / armorum genus, et stantem super omnia tela / fortunam aspicies?
<Sil. 8.318>	fer, Paule, indeuia recti / pectora.
<Sil. 8.319>	cur, uni patriam si adfligere fas est, / uni sit seruare nefas?
<Sil. 8.320>	eget improbus arto / iam uictu Libys, et belli feruore retuso / laxa fides socium est.
<Sil. 8.322>	non hic domus hospita tecto / inuitat patrio, non fidae moenibus urbes / excipiunt renouatque pari se pube iuuentus.
<Sil. 8.325>	tertia uix superest, crudo quae uenit Hibero, / turba uirum.
<Sil. 8.326>	persta et cauti medicamina belli / lentus ama.
<Sil. 8.327>	si qua interea inuitauerit aura / annueritque deus, uelox accede secundis.
<Sil. 8.329>	Cui breuiter maesto consul sic ore uicissim: /
<Sil. 8.330>	Mecum erit haec prorsus pietas, mentemque feremus / in Poenos, inuicte, tuam.
<Sil. 8.331>	nec me unica fallit / cunctandi ratio, qua te grassante senescens / Hannibal oppressum uidit considere bellum.
<Sil. 8.334>	sed quaenam ira deum?
<Sil. 8.334>	consul datus alter, opinor, / Ausoniae est, alter Poenis.
<Sil. 8.335>	trahit omnia secum / et metuit demens alio ne consule Roma / concidat.
<Sil. 8.337>	e Tyrio consortem accite senatu: /
<Sil. 8.338>	non tam saeua uolet.
<Sil. 8.338>	nullus qui portet in hostem / sufficit insano sonipes.
<Sil. 8.339>	incedere noctis, / quae tardent cursum, tenebras dolet, itque superbus / tantum non strictis mucronibus, ulla retardet / ne pugnas mora, dum uagina ducitur ensis.
<Sil. 8.343>	Tarpeiae rupes cognataque sanguine nobis / tecta Iouis, quaeque arce sua nunc stantia linquo, / moenia felicis patriae, quocumque uocabit / summa salus, testor, spreto discrimine iturum.
<Sil. 8.347>	sed si surda mihi pugnabunt castra monenti, / haud ego uos ultra, nati, dulcemque morabor / Assaraci de gente domum, similemue uidebit / Varroni Paulum redeuntem saucia Roma.
<Sil. 8.351>	Sic tum diuersa turbati mente petebant / castra duces.
<Sil. 8.352>	at praedictis iam sederat aruis / Aetolos Poenus seruans ad proelia campos.
<Sil. 8.354>	non alias maiore uirum, maiore sub armis / agmine cornipedum concussa est Itala tellus.
<Sil. 8.356>	quippe extrema simul gentique urbique timebant, / nec spes certandi plus uno Marte dabatur.
<Sil. 8.358>	Faunigenae socio bella inuasere Sicano / sacra manus Rutuli, seruant qui Daunia regna / Laurentique domo gaudent et fonte Numici, / quos Castrum Phrygibusque grauis quondam Ardea misit, / quos, celso deuexa iugo Iunonia sedes, / Lanuuium atque altrix casti Collatia Bruti, / quique immite nemus Triuiae, quique ostia Tusci / amnis amant tepidoque fouent Almone Cybeben.
<Sil. 8.366>	hinc Tibur, Catille, tuum sacrisque dicatum / Fortunae Praeneste iugis Antemnaque, prisco / Crustumio prior, atque habiles ad aratra Labici.
<Sil. 8.369>	necnon sceptriferi qui potant Thybridis undam, / quique Anienis habent ripas gelidoque rigantur / Simbruuio rastrisque domant Aequicula rura.
<Sil. 8.372>	his Scaurus monitor, tenero tunc Scaurus in aeuo, / sed iam signa dabat nascens in saecula uirtus.
<Sil. 8.374>	non illis solitum crispare hastilia campo, / nec mos pennigeris pharetram impleuisse sagittis: /
<Sil. 8.376>	pila uolunt breuibusque habiles mucronibus enses; / aere caput tecti surgunt super agmina cristis.
<Sil. 8.378>	At, quos ipsius mensis seposta Lyaei / Setia et incelebri miserunt ualle Velitrae, / quos Cora, quos spumans immiti Signia musto, / et quos pestifera Pomptini uligine campi, / qua Saturae nebulosa palus restagnat, et atro / liuentis caeno per squalida turbidus arua / cogit aquas Vfens atque inficit aequora limo, / ducit auis pollens nec dextra indignus auorum / Scaeuola, cui dirae caelatur laudis honora / effigie clipeus: flagrant altaribus ignes, / Tyrrhenum ualli medio stat Mucius ira / in semet uersa, saeuitque in imagine uirtus.
<Sil. 8.390>	†tunc icta species iniere ac bella magistro / cernitur effugiens ardentem Porsena dextram.
<Sil. 8.392>	Quis Circaea iuga et scopulosi uerticis Anxur / Hernicaque impresso raduntur uomere saxa, / quis putri pinguis sulcaris Anagnia gleba, / Sulla Ferentinis Priuernatumque maniplis / ducebat simul excitis, Soraeque iuuentus / addita fulgebat telis.
<Sil. 8.397>	hic Scaptia pubes, / hic Fabrateriae uulgus, nec monte niuoso / descendens Atina aberat detritaque bellis / Suessa atque a duro Frusino haud imbellis aratro.
<Sil. 8.401>	at, qui Fibreno miscentem flumina Lirim / sulphureum tacitisque uadis ad litora lapsum / accolit, Arpinas, accita pube Venafro / ac Larinatum dextris, socia hispidus arma / commouet atque uiris ingens exhaurit Aquinum.
<Sil. 8.406>	Tullius aeratas raptabat in agmina turmas, / regia progenies et Tullo sanguis ab alto.
<Sil. 8.408>	indole pro quanta iuuenis quantumque daturus / Ausoniae populis uentura in saecula ciuem!
<Sil. 8.410>	ille, super Gangen, super exauditus et Indos, / implebit terras uoce et furialia bella / fulmine compescet linguae nec deinde relinquet / par decus eloquio cuiquam sperare nepotum.
<Sil. 8.414>	Ecce inter primos Therapnaeo a sanguine Clausi / exultat rapidis Nero non imitabilis ausis.
<Sil. 8.416>	hunc Amiterna cohors et Bactris nomina ducens / Casperia, hunc Foruli magnaeque Reate dicatum / Caelicolum Matri necnon habitata pruinis / Nursia et a Tetrica comitantur rupe cohortes.
<Sil. 8.420>	cunctis hasta decus, clipeusque refertur in orbem, / conique implumes et laeuo tegmina crure.
<Sil. 8.422>	ibant et laeti pars Sancum uoce canebant / auctorem gentis, pars laudes ore ferebat, / Sabe, tuas, qui de proprio cognomine primus / dixisti populos magna dicione Sabinos.
<Sil. 8.426>	Quid, qui Picenae stimulat telluris alumnos, / horridus et squamis et equina Curio crista, / pars belli quam magna uenit!
<Sil. 8.428>	non aequore uerso / tam creber fractis albescit fluctus in undis, / nec coetu leuiore, ubi mille per agmina uirgo / lunatis acies imitatur Martia peltis, / perstrepit et tellus et Amazonius Thermodon.
<Sil. 8.433>	hic et, quos pascunt scopulosae rura Numanae, / et quis litoreae fumant altaria Cuprae, / quique Truentinas seruant cum flumine turris, / cernere erat: clipeata procul sub sole corusco / agmina sanguinea uibrant in nubila luce.
<Sil. 8.438>	stat fucare colus nec Sidone uilior Ancon / murice nec Libyco, statque umectata Vomano / Hadria et inclemens hirsuti signifer Ascli.
<Sil. 8.441>	hoc Picus quondam nomen memorabile ab alto / Saturno statuit genitor, quem carmine Circe / exutum formae uolitare per aethera iussit / et sparsit croceum plumis fugientis honorem.
<Sil. 8.445>	ante, ut fama docet, tellus possessa Pelasgis, / quis Aesis regnator erat fluuioque reliquit / nomen et a sese populos tum dixit Asilos.
<Sil. 8.448>	Sed non ruricolae firmarunt robore castra / deteriore cauis uenientes montibus Vmbri.
<Sil. 8.450>	hos Aesis Sapisque lauant rapidasque sonanti / uertice contorquens undas per saxa Metaurus, / et lauat ingentem perfundens flumine sacro / Clitumnus taurum Narque albescentibus undis / in Thybrim properans Tiniaeque inglorius umor / et Clanis et Rubico et Senonum de nomine Sena.
<Sil. 8.456>	sed pater ingenti medios inlabitur amne / Albula et admota perstringit moenia ripa.
<Sil. 8.458>	his urbes Arna et laetis Meuania pratis, / Hispellum et duro monti per saxa recumbens / Narnia et infestum nebulis umentibus olim / Iguuium patuloque iacens sine moenibus aruo / Fulginia, his populi fortes: Amerinus et armis / uel rastris laudande Camers, his Sassina, diues / lactis, et haud parci Martem coluisse Tudertes.
<Sil. 8.465>	ductor Piso uiros spernaces mortis agebat, / ora puer pulcherque habitum, sed corde sagaci / aequabat senium atque astu superauerat annos.
<Sil. 8.468>	is primam ante aciem pictis radiabat in armis, / Arsacidum ut fuluo micat ignea gemma monili.
<Sil. 8.470>	Iamque per Etruscos legio completa maniplos / rectorem magno spectabat nomine Galbam.
<Sil. 8.472>	huic genus orditur Minos inclusaque tauro / Pasiphae, clarique dehinc stant ordine patres.
<Sil. 8.474>	lectos Caere uiros, lectos Cortona, superbi / Tarchonis domus, et ueteres misere Grauiscae.
<Sil. 8.476>	necnon Argolico dilectum litus Haleso / Alsium et obsessae campo squalente Fregenae.
<Sil. 8.478>	adfuit et sacris interpres fulminis alis / Faesula et antiquus Romanis moenibus horror / Clusinum uulgus, cum, Porsena magne, iubebas / nequiquam pulsos Romae imperitare Superbos.
<Sil. 8.482>	tunc, quos a niueis exegit Luna metallis, / insignis portu, quo non spatiosior alter / innumeras cepisse rates et claudere pontum, / Maeoniaeque decus quondam Vetulonia gentis.
<Sil. 8.486>	bissenos haec prima dedit praecedere fasces / et iunxit totidem tacito terrore securis.
<Sil. 8.488>	haec altas eboris decorauit honore curulis / et princeps Tyrio uestem praetexuit ostro.
<Sil. 8.490>	haec eadem pugnas accendere protulit aere.
<Sil. 8.491>	his mixti Nepesina cohors Aequique Falisci, / quique tuos, Flauina, focos, Sabatia quique / stagna tenent Ciminique lacum, qui Sutria tecta / haud procul et sacrum Phoebo Soracte frequentant.
<Sil. 8.495>	spicula bina gerunt: capiti cudone ferino / sat cautum: Lycios damnant hastilibus arcus.
<Sil. 8.497>	Hae bellare acies norant.
<Sil. 8.497>	at Marsica pubes / et bellare manu et chelydris cantare soporem / uipereumque herbis hebetare et carmine dentem.
<Sil. 8.500>	Aeetae prolem Angitiam mala gramina primam / monstrauisse ferunt tactuque domare uenena / et lunam excussisse polo, stridoribus amnes / frenantem, ac siluis montes nudasse uocatis.
<Sil. 8.504>	sed populis nomen posuit metuentior hospes, / cum fugeret Phrygias trans aequora Marsya Crenas / Mygdoniam Phoebi superatus pectine loton.
<Sil. 8.507>	Marruuium ueteris celebratum nomine Marri / urbibus est illis caput, interiorque per udos / Alba sedet campos pomisque rependit aristas.
<Sil. 8.510>	cetera in obscuro famae et sine nomine uulgi, / sed numero castella ualent.
<Sil. 8.511>	coniungitur acer / Paelignus gelidoque rapit Sulmone cohortes.
<Sil. 8.513>	haud illo leuior bellis Vestina iuuentus / agmina densauit uenatu dura ferarum: /
<Sil. 8.515>	quae, Fiscelle, tuas arces Pinnamque uirentem / pascuaque haud tarde redeuntia tondet Aueiae.
<Sil. 8.517>	Marrucina simul, Frentanis aemula pubes, / Corfini populos magnumque Teate trahebat.
<Sil. 8.519>	omnibus in pugnam fertur sparus, omnibus alto / adsuetae uolucrem caelo demittere fundae.
<Sil. 8.521>	pectora pellis obit caesi uenatibus ursi.
<Sil. 8.522>	Nec Sidicina cohors defit.
<Sil. 8.522>	Viriasius armat / mille uiros, nulli uictus uel ponere castra / uel iunxisse ratem duroque resoluere muros / ariete et in turrim subitos immittere pontis.
<Sil. 8.526>	Nec cedit studio Sidicinus sanguine miles, / quem genuere Cales.
<Sil. 8.527>	non paruus conditor urbi, / ut fama est, Calais, Boreae quem rapta per auras / Orithyia uago Geticis nutriuit in antris.
<Sil. 8.530>	Iam uero, quos diues opum, quos diues auorum / e toto dabat ad bellum Campania tractu, / ductorum aduentum uicinis sedibus Osci / seruabant: Sinuessa tepens fluctuque sonorum / Vulturnum, quasque euertere silentia Amyclae / Fundique et regnata Lamo Caieta domusque / Antiphatae, compressa freto, stagnisque palustre / Liternum et quondam fatorum conscia Cyme.
<Sil. 8.538>	illic Nuceria et Gaurus naualibus acta / prole Dicarchea, multo cum milite Graia / illic Parthenope ac Poeno non peruia Nola, / Allifae et Clanio contemptae semper Acerrae.
<Sil. 8.542>	Sarrastis etiam populos totasque uideres / Sarni mitis opes; illic, quos sulphure pingues / Phlegraei legere sinus, Misenus et ardens / ore Giganteo sedes Ithacesia Bai.
<Sil. 8.546>	non Prochyte, non ardentem sortita Typhoea / Inarime, non antiqui saxosa Telonis / insula, nec paruis aberat Calatia muris, / Surrentum et pauper sulci Cerealis Abella, / in primis Capua, heu rebus seruare serenis / inconsulta modum et prauo peritura tumore!
<Sil. 8.552>	laetos rectoris formabat Scipio bello.
<Sil. 8.553>	ille uiris pila et ferro circumdare pectus / addiderat.
<Sil. 8.554>	leuiora domo de more parentum / gestarant tela, ambustas sine cuspide cornos; / aclydis usus erat factaeque ad rura bipennis.
<Sil. 8.557>	ipse inter medios uenturae ingentia laudis / signa dabat: uibrare sudem, tramittere saltu / muralis fossas, undosum frangere nando / indutus thoraca uadum: spectacula tanta / ante acies uirtutis erant.
<Sil. 8.561>	saepe alite planta / ilia perfossum et campi per aperta uolantem / ipse pedes praeuertit ecum, saepe arduus idem / castrorum spatium et saxo tramisit et hasta.
<Sil. 8.565>	Martia frons facilesque comae nec pone retroque / caesaries breuior.
<Sil. 8.566>	flagrabant lumina miti / aspectu, gratusque inerat uisentibus horror.
<Sil. 8.568>	Adfuit et Samnis, nondum uergente fauore / ad Poenos, sed nec ueteri purgatus ab ira: /
<Sil. 8.570>	qui Batulum Nucrasque metunt, Bouiania quique / exagitant lustra aut Caudinis faucibus haerent, / et quos aut Rufrae, quos aut Aesernia, quosue / obscura incultis Herdonia misit ab agris.
<Sil. 8.574>	Bruttius, haud dispar animorum, unaque iuuentus / Lucanis excita iugis Hirpinaque pubes / horrebat telis et tergo hirsuta ferarum.
<Sil. 8.577>	hos uenatus alit: lustra incoluere sitimque / auertunt fluuio, somnique labore parantur.
<Sil. 8.579>	Additur his Calaber Sallentinaeque cohortes / necnon Brundisium, quo desinit Itala tellus.
<Sil. 8.581>	parebat legio audaci permissa Cethego, / cui socias uires atque indiscreta maniplis / arma recensebant: nunc sese ostendere miles / Leucosiae e scopulis, nunc, quem Picentia Paesto / misit et exhaustae mox Poeno Marte Cerillae, / nunc Silarus quos nutrit aquis, quo gurgite tradunt / duritiem lapidum mersis inolescere ramis.
<Sil. 8.588>	ille et pugnacis laudauit tela Salerni / falcatos ensis, et, quae Buxentia pubes / aptabat dextris, inrasae robora clauae.
<Sil. 8.591>	ipse, umero exertus gentili more parentum, / difficili gaudebat equo roburque iuuentae / flexi cornipedis duro exercebat in ore.
<Sil. 8.594>	Vos etiam accisae desolataeque uirorum, / Eridani gentes, nullo attendente deorum / uotis tunc uestris casura ruistis in arma.
<Sil. 8.597>	certauit Mutinae quassata Placentia bello, / Mantua mittenda certauit pube Cremonae, / Mantua, Musarum domus atque ad sidera cantu / euecta Aonio et Smyrnaeis aemula plectris.
<Sil. 8.601>	tum Verona Athesi circumflua et undique sollers / arua coronantem nutrire Fauentia pinum, / Vercellae, fuscique ferax Pollentia uilli, / et quondam Teucris comes in Laurentia bella / Ocni prisca domus, paruique Bononia Rheni, / quique graui remo limosis segniter undis / lenta paludosae proscindunt stagna Rauennae.
<Sil. 8.608>	tum Troiana manus, tellure antiquitus orti / Euganea profugique sacris Antenoris oris.
<Sil. 8.610>	necnon cum Venetis Aquileia †superfluit armis.
<Sil. 8.611>	tum pernix Ligus et sparsi per saxa Vagenni / in decus Hannibalis duros misere nepotes.
<Sil. 8.613>	maxima tot populis rector fiducia Brutus / ibat et hortando notum accendebat in hostem.
<Sil. 8.615>	laeta uiro grauitas ac mentis amabile pondus / et sine tristitia uirtus.
<Sil. 8.616>	non ille rigoris / ingratas laudes nec nubem frontis amabat / nec famam laeuo quaerebat limite uitae.
<Sil. 8.619>	Addiderat ter mille uiros, in Marte sagittae / expertos, fidus Sicula regnator ab Aetna.
<Sil. 8.621>	non totidem Ilua uiros, sed laetos cingere ferrum / armarat patrio, quo nutrit bella, metallo.
<Sil. 8.623>	Ignosset quamuis auido committere pugnam / Varroni, quicumque simul tot tela uideret.
<Sil. 8.625>	tantis agminibus Rhoeteo litore quondam / feruere, cum magnae Troiam inuasere Mycenae, / mille rates uidit Leandrius Hellespontus.
<Sil. 8.628>	Vt uentum ad Cannas, urbis uestigia priscae, / defigunt diro signa infelicia uallo.
<Sil. 8.630>	nec tanta miseris iamiam impendente ruina / cessarunt superi uicinas prodere clades.
<Sil. 8.632>	per sudum attonitis pila exarsere maniplis, / et celsae toto ceciderunt aggere pinnae, / nutantique ruens prostrauit uertice siluas / Garganus, fundoque imo mugiuit anhelans / Aufidus, et magno late distantia ponto / terruerunt pauidos accensa Ceraunia nautas.
<Sil. 8.638>	quaesiuit Calaber, subducta luce repente / immensis tenebris, et terram et litora Sipus, / obseditque frequens castrorum limina bubo.
<Sil. 8.641>	nec densae trepidis apium se inuoluere nubes / cessarunt aquilis.
<Sil. 8.642>	non unus crine corusco / regnorum euersor rubuit letale cometes.
<Sil. 8.644>	castra quoque et uallum rabidae sub nocte silenti / inrupere ferae raptique ante ora pauentum / adiunctos uigilis sparserunt membra per agros.
<Sil. 8.647>	ludificante etiam terroris imagine somnos / Gallorum uisi bustis erumpere manes, / terque quaterque solo penitus tremuere reuulsae / Tarpeiae rupes, atque atro sanguine flumen / manauit Iouis in templis, lacrimaeque uetusta / effigie patris large fluxere Quirini.
<Sil. 8.653>	maior et horrificis sese extulit Allia ripis.
<Sil. 8.654>	non Alpes sedere loco, non nocte dieue / ingentis inter stetit Apenninus hiatus.
<Sil. 8.656>	axe super medio, Libyes a parte, coruscae / in Latium uenere faces, ruptusque fragore / horrisono polus, et uultus patuere Tonantis.
<Sil. 8.659>	Aetnaeos quoque contorquens e cautibus ignis / Vesbius intonuit, scopulisque in nubila iactis / Phlegraeus tetigit trepidantia sidera uertex.
<Sil. 8.662>	Ecce inter medios belli praesagus, et ore / attonito sensuque simul, clamoribus implet / miles castra feris et anhelat clade futura: /
<Sil. 8.665>	Parcite, crudeles superi.
<Sil. 8.665>	iam stragis aceruis / deficiunt campi.
<Sil. 8.666>	uideo per densa uolantem / agmina ductorem Libyae currusque citatos / arma uirum super atque artus et signa trahentem.
<Sil. 8.669>	turbinibus furit insanis et proelia uentus / inque oculos inque ora rotat.
<Sil. 8.670>	cadit immemor aeui / nequiquam, Trasimenne, tuis Seruilius oris / subductus.
<Sil. 8.672>	quo, Varro, fugis?
<Sil. 8.672>	pro Iuppiter!
<Sil. 8.672>	ictu / procumbit saxi fessis spes ultima Paulus.
<Sil. 8.674>	cesserit huic Trebia exitio.
<Sil. 8.674>	pons ecce cadentum / corporibus struitur, reicitque cadauera fumans / Aufidus, ac uictrix insultat belua campis.
<Sil. 8.677>	gestat Agenoreus nostro de more secures / consulis, et sparsos lictor fert sanguine fasces.
<Sil. 8.679>	in Libyam Ausonii portatur pompa triumphi.
<Sil. 8.680>	o dolor!
<Sil. 8.680>	hoc etiam, superi, uidisse iubetis?
<Sil. 8.681>	congesto, laeuae quodcumque auellitur, auro / metitur Latias uictrix Carthago ruinas.
<Sil. 9.1>	Turbato monstris Latio cladisque futurae / signa per Ausoniam prodentibus inrita diuis, / haud secus ac si fausta forent et prospera pugnae / omina uenturae, consul traducere noctem / exsomnis telumque manu uibrare per umbras / ac modo segnitie Paulum increpitare, modo acris / exercere tubas nocturnaque classica uelle.
<Sil. 9.8>	nec minor in Poeno properi certaminis ardor.
<Sil. 9.9>	erumpunt uallo fortuna urgente sinistra / consertaeque manus.
<Sil. 9.10>	nam sparsi ad pabula campis / uicinis raptanda Macae fudere uolucrem / telorum nubem.
<Sil. 9.12>	ante omnis inuadere bella / Mancinus gaudens hostilique unguere primus / tela cruore cadit, cadit et numerosa iuuentus.
<Sil. 9.15>	nec pecudum fibras Varro et contraria Paulo / auspicia incusante deum compesceret arma, / ni sors alterni iuris, quo castra reguntur, / arbitrium pugnae properanti in fata negasset.
<Sil. 9.19>	quae tamen haud ualuit perituris milibus una / plus donasse die.
<Sil. 9.20>	rediere in castra, gemente / haud dubie Paulo, qui crastina iura uideret / amenti cessura uiro, frustraque suorum / seruatas a caede animas.
<Sil. 9.23>	nam turbidus ira / infensusque morae dilata ob proelia ductor / Sicine, sic inquit grates pretiumque rependis, / Paule, tui capitis?
<Sil. 9.26>	meruerunt talia, qui te / legibus atque urnae dira eripuere minanti?
<Sil. 9.28>	tradant immo hosti reuocatos ilicet enses, / tradant arma iube, aut pugnantum deripe dextris.
<Sil. 9.30>	sed uos, quorum oculos atque ora umentia uidi, / uertere cum consul terga et remeare iuberet, / ne morem et pugnae signum expectate petendae.
<Sil. 9.33>	dux sibi quisque uiam rapito, cum spargere primis / incipiet radiis Gargana cacumina Phoebus.
<Sil. 9.35>	pandam egomet propere portas.
<Sil. 9.35>	ruite ocius atque hunc / ereptum reuocata diem.
<Sil. 9.36>	sic turbidus aegra / pestifero pugnae castra incendebat amore.
<Sil. 9.38>	At Paulus, iam non idem nec mente nec ore, / sed qualis stratis deleto milite campis / post pugnam stetit, ante oculos atque ora futuro / obuersante malo, ceu iam spe lucis adempta / cum stupet exanimata parens natique tepentis / nequiquam fouet extremis amplexibus artus, / Per totiens inquit concussae moenia Romae, / perque has, nox Stygia quas iam circumuolat umbra, / insontis animas, cladi parce obuius ire.
<Sil. 9.47>	dum transit diuum furor et consumitur ira / Fortunae, nouus Hannibalis, sat, nomina ferre / si discit miles nec frigidus aspicit hostem.
<Sil. 9.50>	nonne uides, cum uicinis auditur in aruis, / quam subitus linquat pallentia corpora sanguis, / quamque fluant arma ante tubas?
<Sil. 9.52>	cunctator et aeger, / ut rere, in pugnas Fabius quotcumque sub illis / culpatis duxit signis, nunc arma capessunt.
<Sil. 9.55>	at quos Flaminius — sed dira auertite diui.
<Sil. 9.56>	sin nostris animus monitis precibusque repugnat, / aures pande deo.
<Sil. 9.57>	cecinit Cymaea per orbem / haec olim uates et te praesaga tuosque / uulgauit terris proauorum aetate furores.
<Sil. 9.60>	iamque alter tibi, nec perplexo carmine, coram / fata cano uates: sistis ni crastina signa, / firmabis nostro Phoebeae dicta Sibyllae / sanguine.
<Sil. 9.63>	nec Graio posthac Diomede ferentur, / sed te, si perstas, insignes consule campi.
<Sil. 9.65>	haec Paulus, lacrimaeque oculis ardentibus ortae.
<Sil. 9.66>	Necnon et noctem sceleratus polluit error.
<Sil. 9.67>	Xanthippo captus Libycis tolerarat in oris / seruitium Satricus, mox inter praemia regi / Autololum dono datus ob uirtutis honorem.
<Sil. 9.70>	huic domus et gemini fuerant Sulmone relicti / matris in uberibus nati, Mancinus et una / nomine Rhoeteo Solimus.
<Sil. 9.72>	nam Dardana origo / et Phrygio genus a proauo, qui sceptra secutus / Aeneae claram muris fundauerat urbem / ex sese dictam Solimon.
<Sil. 9.75>	celebrata colonis / mox Italis paulatim attrito nomine Sulmo.
<Sil. 9.77>	at tum barbaricis Satricus cum rege cateruis / aduectus, quo non spretum, si posceret usus, / noscere Gaetulis Latias interprete uoces, / postquam posse datum Paeligna reuisere tecta / et patrium sperare Larem, ad conamina noctem / aduocat ac furtim castris euadit iniquis.
<Sil. 9.83>	sed fuga nuda uiri.
<Sil. 9.83>	sumpto nam prodere coepta / uitabat clipeo et dextra remeabat inermi.
<Sil. 9.85>	exuuias igitur prostrataque corpora campo / lustrat et exutis Mancini cingitur armis.
<Sil. 9.87>	iamque metus leuior.
<Sil. 9.87>	uerum, cui dempta ferebat / exangui spolia et cuius nudauerat artus, / natus erat, paulo ante Maca prostratus ab hoste.
<Sil. 9.90>	Ecce sub aduentum noctis primumque soporem / alter natorum, Solimus, uestigia uallo / Ausonio uigil extulerat, dum sorte uicissim / alternat portae excubias, fratrisque petebat / Mancini stratum sparsa inter funera corpus, / furtiua cupiens miserum componere terra.
<Sil. 9.96>	nec longum celerarat iter, cum tendere in armis / aggere Sidonio uenientem conspicit hostem, / quodque dabat fors in subitis necopina, sepulcro / Aetoli condit membra occultata Thoantis.
<Sil. 9.100>	inde, ubi nulla sequi propius pone arma uirumque / incomitata uidet uestigia ferre per umbras, / prosiliens tumulo contorquet nuda parentis / in terga haud frustra iaculum, Tyriamque sequentum / Satricus esse manum et Sidonia uulnera credens, / auctorem caeci trepidus circumspicit ictus.
<Sil. 9.106>	Verum ubi uictorem iuuenili robore cursus / attulit et notis fulsit lux tristis ab armis / fraternusque procul luna prodente retexit / ante oculos sese et radiauit comminus umbo, / exclamat iuuenis subita flammatus ab ira: /
<Sil. 9.111>	Non sim equidem Sulmone satus tua, Satrice, proles / nec frater, Mancine, tuus fatearque nepotem / Pergameo indignum Solimo, si euadere detur / huic nostras impune manus.
<Sil. 9.114>	tu nobile gestes / germani spolium ante oculos referasque superba / me spirante domus Paelignae perfidus arma?
<Sil. 9.117>	haec tibi, cara parens Acca, ad solacia luctus / dona feram, nati ut figas aeterna sepulcro.
<Sil. 9.119>	Talia uociferans stricto mucrone ruebat.
<Sil. 9.120>	ast illi iam tela manu iamque arma fluebant / audita patria natisque et coniuge et armis, / ac membra et sensus gelidus stupefecerat horror.
<Sil. 9.123>	tum uox semanimi miseranda effunditur ore: /
<Sil. 9.124>	Parce, precor, dextrae, non ut mihi uita supersit / (quippe nefas hac uelle frui), sed sanguine nostro / ne damnes, o nate, manus.
<Sil. 9.126>	Carthaginis ille / captiuus, patrias nunc primum aduectus in oras, / ille ego sum Satricus, Solimi genus.
<Sil. 9.128>	haud tua, nate, / fraus ulla est.
<Sil. 9.129>	iaceres in me cum feruidus hastam, / Poenus eram.
<Sil. 9.130>	uerum castris elapsus acerbis / ad uos et carae properabam coniugis ora: /
<Sil. 9.132>	hunc rapui exanimi clipeum.
<Sil. 9.132>	sed iam unice nobis / haec fratris tumulis arma excusata reporta.
<Sil. 9.134>	curarum tibi prima tamen sit, nate, referre / ductori monitus Paulo, producere bellum / nitatur Poenoque neget certamina Martis.
<Sil. 9.137>	augurio exultat diuum immensamque propinqua / stragem acie sperat.
<Sil. 9.138>	quaeso, cohibete furentem / Varronem: namque hunc fama est impellere signa.
<Sil. 9.140>	sat magnum hoc miserae fuerit mihi cardine uitae / solamen cauisse meis.
<Sil. 9.141>	nunc ultima, nate, / inuento simul atque amisso redde parenti / oscula.
<Sil. 9.143>	sic fatus galeam exuit atque rigentis / inuadit nati tremebundis colla lacertis: /
<Sil. 9.145>	attonito mentis uerbis sanare pudorem / uulneris impressi et telum excusare laborat: /
<Sil. 9.147>	Quis testis nostris, quis conscius adfuit actis?
<Sil. 9.148>	non nox errorem nigranti condidit umbra?
<Sil. 9.149>	cur trepidas?
<Sil. 9.149>	da, nate, magis, da iungere pectus.
<Sil. 9.150>	absoluo pater ipse manum, atque in fine laborum / hac condas oculos dextra, precor.
<Sil. 9.151>	at miser imo / pectore suspirans iuuenis non uerba uicesque / adloquio uocemue refert, sed sanguinis atri / sistere festinat cursum laceroque ligare / ocius inlacrimans altum uelamine uulnus.
<Sil. 9.156>	tandem inter gemitus miserae erupere querelae: /
<Sil. 9.157>	Sicine te nobis, genitor, Fortuna reducit / in patriam?
<Sil. 9.158>	sic te nato natumque parenti / impia restituit?
<Sil. 9.159>	felix o terque quaterque / frater, cui fatis genitorem agnoscere ademptum.
<Sil. 9.161>	ast ego, Sidoniis imperditus, ecce, parentem / uulnere cognosco.
<Sil. 9.162>	saltem hoc, Fortuna, fuisset / solamen culpae, dubia ut mihi signa dedisses / infausti generis.
<Sil. 9.164>	uerum linquetur iniquis / non ultra superis nostros scelerare labores.
<Sil. 9.166>	Haec dum amens queritur, iam deficiente cruore / in uacuas senior uitam disperserat auras.
<Sil. 9.168>	tum iuuenis maestum attollens ad sidera uultum / Pollutae dextrae et facti Titania testis / infandi, quae nocturno mea lumine tela / derigis in patrium corpus, non amplius inquit / his oculis et damnato uiolabere uisu.
<Sil. 9.173>	haec memorat, simul ense fodit praecordia et atrum / sustentans uulnus mananti sanguine signat / in clipeo mandata patris: fvge proelia varro, / ac summi tegimen suspendit cuspide teli / defletumque super prosternit membra parentem.
<Sil. 9.178>	Talia uenturae mittebant omina pugnae / Ausoniis superi, sensimque abeuntibus umbris / conscia nox sceleris roseo cedebat Eoo.
<Sil. 9.181>	ductor in arma suos Libys et Romanus in arma / excibant de more suos, Poenisque redibat / qualis nulla dies omni surrexerit aeuo.
<Sil. 9.184>	Non uerborum inquit stimulantum Poenus egetis, / Herculeis iter a metis ad Iapygis agros / uincendo emensi.
<Sil. 9.186>	nusquam est animosa Saguntos, / concessere Alpes, pater ipse superbus aquarum / Ausonidum Eridanus captiuo defluit alueo.
<Sil. 9.189>	strage uirum mersus Trebia est, atque ora sepulcro / Lydia Flaminio premitur, lateque refulgent / ossibus ac nullo sulcantur uomere campi.
<Sil. 9.192>	clarior his titulus plusque adlatura cruoris / lux oritur.
<Sil. 9.193>	mihi magna satis, sat uero superque / bellandi merces sit gloria: cetera uobis / uincantur.
<Sil. 9.195>	quicquid diti deuexit Hibero, / quicquid in Aetnaeis iactauit Roma triumphis, / quin etiam Libyco si quid de litore raptum / condidit, in uestros ueniet sine sortibus enses.
<Sil. 9.199>	ferte domos quod dextra dabit.
<Sil. 9.199>	nil ductor honoris / ex opibus posco.
<Sil. 9.200>	raptor per saecula longa / Dardanus edomitum uobis spoliauerit orbem.
<Sil. 9.202>	qui Tyria ducis Sarranum ab origine nomen, / seu Laurens tibi, Sigeo sulcata colono, / adridet tellus, seu sunt Byzacia cordi / rura magis centum Cereri fruticantia culmis, / electos optare dabo inter praemia campos.
<Sil. 9.207>	addam etiam, flaua Thybris quas inrigat unda, / captiuis late gregibus depascere ripas.
<Sil. 9.209>	qui uero externo socius mihi sanguine Byrsae / signa moues, dextram Ausonia si caede cruentam / attolles, hinc iam ciuis Carthaginis esto.
<Sil. 9.212>	neu uos Garganus Daunique fefellerit ora, / ad muros statis Romae.
<Sil. 9.213>	licet auia longe / urbs agat et nostro procul a certamine distet, / hic hodie ruet, atque ultra te ad proelia miles / nulla uoco: ex acie tende in Capitolia cursum.
<Sil. 9.217>	Haec memorat.
<Sil. 9.217>	tum propulso munimine ualli / fossarum rapuere moras, aciemque locorum / consilio curuis accommodat ordine ripis.
<Sil. 9.220>	barbaricus laeuo stetit ad certamina cornu / bellator Nasamon unaque immanior artus / Marmarides, tum Maurus atrox Garamasque Macesque / et Massylae acies et ferro uiuere laetum / uulgus Adyrmachidae pariter, gens accola Nili, / corpora ab immodico seruans nigrantia Phoebo.
<Sil. 9.226>	quis positum agminibus caput imperiumque Nealces.
<Sil. 9.227>	at parte in dextra, sinuat qua flexibus undam / Aufidus et curuo circum errat gurgite ripas, / Mago regit.
<Sil. 9.229>	subiere leues, quos horrida misit / Pyrene, populi et uario cinxere tumultu / flumineum latus: effulget caetrata iuuentus, / Cantaber ante alios nec tectus tempora Vasco / ac torto miscens Baliaris proelia plumbo / Baetigenaeque uiri.
<Sil. 9.234>	celsus media ipse coercet / agmina, quae patrio firmauit milite quaeque / Celtarum Eridano perfusis saepe cateruis.
<Sil. 9.237>	sed qua se fluuius retro labentibus undis / eripit et nullo cuneos munimine uallat, / turritas moles ac propugnacula dorso / belua nigranti gestans, ceu mobilis agger, / nutat et erectos attollit ad aethera muros.
<Sil. 9.242>	cetera iam Numidis circumuolitare uagosque / ferre datur cursus et toto feruere campo.
<Sil. 9.244>	Dum Libys incenso dispensat milite uires / hortandoque iterum atque iterum insatiabilis urget / factis quemque suis et se cognoscere iactat / qua dextra ueniant stridentis sibila teli, / promittitque uiris nulli se defore testem, / iam Varro exacta uallo legione mouebat / cladum principia, ac pallenti laetus in unda / laxabat sedem uenturis portitor umbris.
<Sil. 9.252>	stant primi, quos sanguineae pendente uetabant / ire notae clipeo, defixique omine torpent.
<Sil. 9.254>	iuxta terribilis facies: miseranda iacebant / corpora in amplexu, natusque in pectore patris / imposita uulnus dextra letale tegebat.
<Sil. 9.257>	effusae lacrimae, Mancinique inde reuersus / fraterna sub morte dolor, tum triste mouebat / augurium et similes defuncto in corpore uultus.
<Sil. 9.260>	ocius erroris culpam deflendaque facta / ductori pandunt atque arma uetantia pugnam.
<Sil. 9.262>	ille ardens animi Ferte haec ait omnia Paulo.
<Sil. 9.263>	namque illum, cui femineo stant corde timores, / mouerit ista manus, quae caede imbuta nefanda, / cum Furiae expeterent poenas, fortasse paterno / signauit moriens sceleratum sanguine carmen.
<Sil. 9.267>	Tum minitans propere discribit munera pugnae, / quaque feras saeuus gentes aciemque Nealces / temperat, hac sese Marso cum milite cumque / Samnitum opponit signis et Iapyge alumno.
<Sil. 9.271>	at campi medio (namque hac in parte uidebat / stare ducem Libyae) Seruilius obuia adire / arma et Picentis Vmbrosque inferre iubetur.
<Sil. 9.274>	cetera Paulus habet dextro certamina cornu.
<Sil. 9.275>	his super insidias contra Nomadumque uolucrem / Scipiadae datur ire manum, quaeque arte dolisque / scindent se turmae, praedicit spargere bellum.
<Sil. 9.278>	Iamque propinquabant acies, agilique uirorum / discursu mixtoque simul calefacta per ora / cornipedum hinnitu et multum strepitantibus armis / errabat caecum turbata per agmina murmur.
<Sil. 9.282>	sic, ubi prima mouent pelago certamina uenti, / inclusam rabiem ac sparsuras astra procellas / parturit unda freti fundoque emota minacis / expirat per saxa sonos atque acta cauernis / torquet anhelantem spumanti uertice pontum.
<Sil. 9.287>	Nec uero fati tam saeuo in turbine solum / terrarum fuit ille labor.
<Sil. 9.288>	discordia demens / intrauit caelo superosque ad bella coegit.
<Sil. 9.290>	hinc Mauors, hinc Gradiuum comitatus Apollo / et domitor tumidi pugnat maris, hinc Venus amens, / hinc Vesta et captae stimulatus caede Sagunti / Amphitryoniades, pariter ueneranda Cybebe / Indigetesque dei Faunusque satorque Quirinus / alternusque animae mutato Castore Pollux.
<Sil. 9.296>	contra cincta latus ferro Saturnia Iuno / et Pallas, Libycis Tritonidos edita lymphis, / ac patrius flexis per tempora cornibus Hammon, / multaque praeterea diuorum turba minorum.
<Sil. 9.300>	quorum ubi mole simul uenientum et gressibus alma / intremuit tellus, pars impleuere propinquos / diuisi montes, pars sedem nube sub alta / ceperunt: uacuo descensum ad proelia caelo.
<Sil. 9.304>	Tollitur immensus deserta ad sidera clamor, / Phlegraeis quantas effudit ad aethera uoces / terrigena in campis exercitus, aut sator aeui / quanta Cyclopas noua fulmina uoce poposcit / Iuppiter, extructis uidit cum montibus ire / magnanimos raptum caelestia regna Gigantas.
<Sil. 9.310>	nec uero prima in tantis concursibus hasta / ulla fuit: stridens nimbus certante furore / telorum simul effusus, cupidaeque cruoris / hinc atque hinc animae gemina cecidere procella.
<Sil. 9.314>	ac prius insanus dextra quam ducitur ensis / bellantum pars magna iacet.
<Sil. 9.315>	super ipsa suorum / corpora consistunt auidi calcantque gementis.
<Sil. 9.317>	nec magis aut Libyco protrudi Dardana nisu / auertiue potest pubes, aut ordine pelli / fixa suo Sarrana manus, quam uellere sede / si coeptet Calpen impacto gurgite pontus.
<Sil. 9.321>	amisere ictus spatium, nec morte peracta / artatis cecidisse licet.
<Sil. 9.322>	galea horrida flictu / aduersae ardescit galeae, clipeusque fatiscit / impulsu clipei, atque ensis contunditur ense.
<Sil. 9.325>	pes pede, uirque uiro teritur, tellusque uideri / sanguine operta nequit, caelumque et sidera pendens / abstulit ingestis nox densa sub aethere telis.
<Sil. 9.328>	quis astare loco dederat Fortuna secundo, / contorum longo et procerae cuspidis ictu, / ceu primas agitent acies, certamina miscent.
<Sil. 9.331>	at, quos deinde tenet retrorsum inglorius ordo, / missilibus certant pugnas aequare priorum.
<Sil. 9.333>	ultra clamor agit bellum, milesque cupiti / Martis inops saeuis impellit uocibus hostem.
<Sil. 9.335>	non ullum defit teli genus.
<Sil. 9.335>	hi sude pugnas, / hi pinu flagrante cient, hi pondere pili, / at saxis fundaque alius iaculoque uolucri.
<Sil. 9.338>	interdum stridens per nubila fertur harundo, / interdumque ipsis metuenda phalarica muris.
<Sil. 9.340>	Speramusne, deae, quarum mihi sacra coluntur, / mortali totum hunc aperire in saecula uoce / posse diem?
<Sil. 9.342>	tantumne datis confidere linguae, / ut Cannas uno ore sonem?
<Sil. 9.343>	si gloria uobis / nostra placet neque uos magnis auertitis ausis, / huc omnis cantus Phoebumque uocate parentem.
<Sil. 9.346>	uerum utinam posthac animo, Romane, secunda, / quanto nunc aduersa, feras, sintque hactenus, oro, / nec libeat temptare deis an Troia proles / par bellum tolerare queat.
<Sil. 9.349>	tuque anxia fati / pone, precor, lacrimas et adora uulnera laudes / perpetuas paritura tibi.
<Sil. 9.351>	nam tempore, Roma, / nullo maior eris.
<Sil. 9.352>	mox sic labere secundis / ut sola cladum tuearis nomina fama.
<Sil. 9.354>	Iamque inter uarias Fortuna utrimque uirorum / alternata uices incerto eluserat iras / euentu, mediaque diu pendente per ambas / spe gentis, paribus Mauors flagrabat in armis: /
<Sil. 9.358>	mitia ceu uiridis agitant cum flamina culmos, / necdum maturas impellit uentus aristas, / huc atque huc it summa seges nutansque uicissim / alterno lente motu incuruata nitescit.
<Sil. 9.362>	tandem barbaricis perfractam uiribus acri / dissipat incurrens aciem clamore Nealces.
<Sil. 9.364>	laxati cunei, perque interualla citatus / inrupit trepidis hostis.
<Sil. 9.365>	tum turbine nigro / sanguinis exundat torrens, nullumque sub una / cuspide procumbit corpus.
<Sil. 9.367>	dum uulnera tergo / bellator timet Ausonius, per pectora saeuas / exceptat mortes et leto dedecus arcet.
<Sil. 9.370>	Stabat cum primis mediae certamine pugnae / aspera semper amans et par cuicumque periclo / Scaeuola, nec tanta uitam iam strage uolebat, / sed dignum proauo letum et sub nomine mortem.
<Sil. 9.374>	is postquam frangi res atque augescere uidit / exitium, Breuis hoc uitae, quodcumque relictum, / extendamus; ait nam uirtus futtile nomen, / ni decori sat sint pariendo tempora leti.
<Sil. 9.378>	dixit et in medios, qua dextera concita Poeni / limitem agit, uasto conixus turbine fertur.
<Sil. 9.380>	hic exultantem Caralim atque erepta uolentem / induere excelso caesi gestamina trunco / ense subit, capuloque tenus ferrum impulit ira.
<Sil. 9.383>	uoluitur ille ruens atque arua hostilia morsu / adpetit et mortis premit in tellure dolores.
<Sil. 9.385>	nec Gabaris Sicchaeque uirum tenuere furentes / concordi uirtute manus; sed perdidit acer, / dum stat, decisam Gabar inter proelia dextram; / at Siccha auxilium, magno turbante dolore, / dum temere accelerat, calcato improuidus ense / succidit ac nudae sero uestigia plantae / damnauit dextraque iacet morientis amici.
<Sil. 9.392>	tandem conuertit fatalia tela Nealcae / fulminei gliscens iuuenis furor.
<Sil. 9.393>	exilit ardens / nomine tam claro stimulante ad praemia caedis.
<Sil. 9.395>	tum silicem scopulo auulsum, quem montibus altis / detulerat torrens, raptum contorquet in ora / turbidus.
<Sil. 9.397>	incusso crepuerunt pondere malae, / ablatusque uiro uultus: concreta cruento / per nares cerebro sanies fluit, atraque manant / orbibus elisis et trunca lumina fronte.
<Sil. 9.401>	sternitur unanimo Marius succurrere Capro / conatus metuensque uiro superesse cadenti.
<Sil. 9.403>	lucis idem auspicium ac patrium et commune duobus / paupertas: sacro iuuenes Praeneste creati / miscuerant studia et iuncta tellure serebant.
<Sil. 9.406>	uelle ac nolle ambobus idem sociataque toto / mens aeuo ac paruis diues concordia rebus.
<Sil. 9.408>	occubuere simul, uotisque ex omnibus unum / id Fortuna dedit, iunctam inter proelia mortem.
<Sil. 9.410>	arma fuere decus uictori bina Symaetho.
<Sil. 9.411>	Sed longum tanto laetari munere casus / haud licitum Poenis.
<Sil. 9.412>	aderat terrore minaci / Scipio conuersae miseratus terga cohortis / et cuncti fons Varro mali flauusque comarum / Curio et a primo descendens consule Brutus.
<Sil. 9.416>	atque his fulta uiris acies repararet ademptum / mole noua campum, subito ni turbine Poenus / agmina frenasset iam procurrentia ductor.
<Sil. 9.419>	isque ut Varronem procul inter proelia uidit / et iuxta sagulo circumuolitare rubenti / lictorem, Nosco pompam atque insignia nosco.
<Sil. 9.422>	Flaminius modo talis ait.
<Sil. 9.422>	tum feruidus acrem / ingentis clipei tonitru praenuntiat iram.
<Sil. 9.424>	heu miser!
<Sil. 9.424>	aequari potuisti funere Paulo, / si tibi non ira superum tunc esset ademptum / Hannibalis cecidisse manu.
<Sil. 9.426>	quam saepe querere, / Varro, deis, quod Sidonium defugeris ensem!
<Sil. 9.428>	nam, rapido subitam portans in morte salutem / procursu †incepta in sese discrimina uertit / Scipio.
<Sil. 9.430>	nec Poenum, quamquam est ereptus opimae / caedis honor, mutasse piget maiore sub hoste / proelia et erepti Ticina ad flumina patris / exigere oblato tandem certamine poenas.
<Sil. 9.434>	stabant educti diuersis orbis in oris, / quantos non alias uidit concurrere tellus, / Marte uiri dextraque pares, sed cetera ductor / anteibat Latius, melior pietate fideque.
<Sil. 9.438>	Desiluere caua turbati ad proelia nube, / Mauors Scipiadae metuens, Tritonia Poeno, / aduentuque deum intrepidis ductoribus ambae / contremuere acies.
<Sil. 9.441>	ater, qua pectora flectit / Pallas, Gorgoneo late micat ignis ab ore / sibilaque horrificis torquet serpentibus aegis.
<Sil. 9.444>	fulgent sanguinei, geminum uibrare cometem / ut credas, oculi, summaque in casside largus / undantis uoluit flammas ad sidera uertex.
<Sil. 9.447>	at Mauors, moto proturbans aera telo / et clipeo campum inuoluens, Aetnaea Cyclopum / munere fundentem loricam incendia gestat / ac pulsat fulua consurgens aethera crista.
<Sil. 9.451>	Ductores pugnae intenti, quantumque uicissim / auderent, propius mensi, tamen arma ferentis / sensere aduenisse deos et laetus uterque / spectari superis addebant mentibus iras.
<Sil. 9.455>	iamque ictu ualido libratam a pectore Poeni / Pallas in oblicum dextra detorserat hastam, / et Gradiuus, opem diuae portare ferocis / exemplo doctus, porgebat protinus ensem / Aetnaeum in pugnas iuueni ac maiora iubebat.
<Sil. 9.460>	tum Virgo ignescens penitus uiolenta repente / suffudit flammis ora atque obliqua retorquens / lumina turbato superauit Gorgona uultu.
<Sil. 9.463>	erexere omnes immania membra chelydri / aegide commota, primique furoris ad ictus / rettulit ipse pedem sensim a certamine Mauors.
<Sil. 9.466>	hic dea conuulsam rapido conamine partem / uicini montis scopulisque horrentia saxa / in Martem furibunda iacit, longeque relatos / expauit sonitus tremefacto litore Sason.
<Sil. 9.470>	At non haec superum fallebant proelia regem.
<Sil. 9.471>	demittit propere succinctam nubibus Irim / quae nimios frenet motus, ac talia fatur: /
<Sil. 9.473>	I, dea, et Oenotris uelox adlabere terris / germanoque truces, dic, Pallas mitiget iras / nec speret fixas Parcarum uertere leges.
<Sil. 9.476>	dic etiam: Ni desistis (nam uirus et aestus / flammiferae noui mentis) nec colligis iram, / aegide praecellant quantum horrida fulmina nosces.
<Sil. 9.479>	Quae postquam accepit dubitans Tritonia uirgo / nec sat certa diu, patriis an cederet armis, / Absistemus ait campo.
<Sil. 9.481>	sed Pallade pulsa / num fata auertet?
<Sil. 9.482>	caeloque arcebit ab alto / cernere Gargani feruentia caedibus arua?
<Sil. 9.484>	haec effata caua Poenum in certamina nube / sublatum diuersa tulit terrasque reliquit.
<Sil. 9.486>	At Gradiuus atrox remeantis in aethera diuae / abscessu reuocat mentes fusosque per aequor / ipse manu magna nebulam circumdatus acri / restituit pugnae.
<Sil. 9.489>	conuertunt signa nouamque / instaurant Itali uersa formidine caedem.
<Sil. 9.491>	cum uentis positus custos, cui flamina carcer / imperio compressa tenet caelumque ruentes / Eurique et Boreae parent Corique Notique, / Iunonis precibus promissa haud parua ferentis / regnantem Aetolis Vulturnum in proelia campis / effrenat.
<Sil. 9.496>	placet hic irae exitiabilis ultor.
<Sil. 9.497>	qui, se postquam Aetnae mersit candente barathro / concepitque ignes et flammea protulit ora, / euolat horrendo stridore ac Daunia regna / perflat agens caecam glomerato puluere nubem.
<Sil. 9.501>	eripuere oculos aurae uocemque manusque.
<Sil. 9.502>	uertice harenoso candentis, flebile dictu, / torquet in ora globos Italum et bellare maniplis / iussa laetatur rabie.
<Sil. 9.504>	tum mole ruinae / sternuntur tellure et miles et arma tubaeque, / atque omnis retro flatu occursante refertur / lancea et in tergum Rutulis cadit inritus ictus.
<Sil. 9.508>	atque idem flatus Poenorum tela secundant, / et uelut ammento contorta hastilia turbo / adiuuat ac Tyrias impellit stridulus hastas.
<Sil. 9.511>	tum denso fauces praeclusus puluere miles / ignauam mortem compresso maeret hiatu.
<Sil. 9.513>	ipse caput flauum caligine conditus atra / Vulturnus multaque comam perfusus harena / nunc uersos agit a tergo stridentibus alis, / nunc mediam in frontem ueniens clamante procella / obuius arma quatit patuloque insibilat ore.
<Sil. 9.518>	interdum intentos pugnae et iam iamque ferentis / hostili iugulo ferrum conamine et ictu / auertit dextramque ipso de uulnere uellit.
<Sil. 9.521>	nec satis Ausonias passim foedare cohortes: /
<Sil. 9.522>	in Martem uomit immixtas mugitibus auras / bisque dei summas uibrauit turbine cristas.
<Sil. 9.524>	Quae dum Romuleis exercet proelia turmis / Aeolius furor et Martem succendit in iras, / adfatur Virgo, socia Iunone, parentem: /
<Sil. 9.527>	Quantos Gradiuus fluctus in Punica castra, / respice, agit quantisque furens se caedibus implet!
<Sil. 9.529>	nunc, quaeso, terris descendere non placet Irim?
<Sil. 9.530>	quamquam ego non Teucros (nostro cum pignore regnet / Roma, et Palladio sedes hac urbe locarim) / non Teucros delere aderam, sed lumen alumnae / Hannibalem Libyae pelli florentibus annis / uita atque extingui primordia tanta negabam.
<Sil. 9.535>	Excipit hic Iuno longique laboris ab ira / Immo, ait ut noscant gentes, immania quantum / regna Iouis ualeant cunctisque potentia quantum / antistet, coniunx, superis tua, disice telo / flagranti (nil oramus) Carthaginis arces / Sidoniamque aciem uasto telluris hiatu / Tartareis immerge uadis aut obrue ponto.
<Sil. 9.542>	Contra quae miti respondet Iuppiter ore: /
<Sil. 9.543>	Certatis fatis et spes extenditis aegras.
<Sil. 9.544>	ille, o nata, libens cui tela inimica ferebas, / contundet Tyrios iuuenis ac nomina gentis / induet et Libycam feret in Capitolia laurum.
<Sil. 9.547>	at, cui tu, coniunx, cui das animosque decusque, / (fata cano) auertet populis Laurentibus arma.
<Sil. 9.549>	nec longe cladis metae.
<Sil. 9.549>	uenit hora diesque, / qua nullas umquam transisse optauerit Alpes.
<Sil. 9.551>	sic ait atque Irim propere demittit Olympo / quae reuocet Martem iubeatque abscedere pugna.
<Sil. 9.553>	nec uetitis luctatus abit Gradiuus in altas / cum fremitu nubes, quamquam lituique tubaeque / uulneraque et sanguis et clamor et arma iuuarent.
<Sil. 9.556>	Vt patuit liber superum certamine tandem / laxatusque deo campus, ruit aequore ab imo / Poenus quo sensim caelestia fugerat arma, / magna uoce trahens equitemque uirosque feraeque / turrigerae molem tormentorumque labores.
<Sil. 9.561>	atque ubi turbantem leuioris ense cateruas / agnouit iuuenem, scintillauitque cruentis / ira genis, Quaenam Furiae quisue egit in hostem, / en, Minuci, deus, ut rursus te credere nobis / auderes?
<Sil. 9.565>	inquit genitor tibi natus ab armis / ille meis ubi nunc Fabius?
<Sil. 9.566>	semel, improbe, nostras / sit satis euasisse manus.
<Sil. 9.567>	atque inde superbis / hasta comes dictis murali turbine pectus / transforat et uoces uenturas occupat ictu.
<Sil. 9.570>	Nec ferro saeuire sat est.
<Sil. 9.570>	appellitur atra / mole fera, et monstris componitur Itala pubes.
<Sil. 9.572>	nam praeuectus equo moderantem cuspide Lucas / Maurum in bella boues stimulis maioribus ire / ac raptare iubet Libycarum armenta ferarum.
<Sil. 9.575>	immane stridens agitur crebroque coacta / uulnere bellatrix properos fert belua gressus.
<Sil. 9.577>	liuenti dorso turris flammaque uirisque / et iaculis armata sedet.
<Sil. 9.578>	procul aspera grando / saxorum super arma ruit, passimque uolanti / celsus telorum fundit Libys aggere nimbum.
<Sil. 9.581>	stat niueis longum stipata per agmina uallum / dentibus, atque ebori praefixa comminus hasta / fulget ab incuruo derecta cacumine cuspis.
<Sil. 9.584>	hic, inter trepidos rerum, per membra, per arma / exigit Vfentis sceleratum belua dentem / clamantemque ferens calcata per agmina portat.
<Sil. 9.587>	nec leuius Tadio letum: qua tegmine thorax / multiplicis lini claudit latus, improba sensim / corpore non laeso penetrarunt spicula dentis / et sublime uirum clipeo resonante tulerunt.
<Sil. 9.591>	haud excussa noui uirtus terrore pericli: /
<Sil. 9.592>	utitur ad laudem casu geminumque citato / uicinus fronti lumen transuerberat ense.
<Sil. 9.594>	extimulata graui sese fera tollit ad auras / uulnere et erectis excussam cruribus alte / pone iacit uoluens reflexo pondere turrim.
<Sil. 9.597>	arma uirique simul spoliataque belua uisu / sternuntur subita, miserandum, mixta ruina.
<Sil. 9.599>	Spargi flagrantis contra bellantia monstra / Dardanius taedas ductor iubet et facis atrae, / quos fera circumfert, compleri sulphure muros.
<Sil. 9.602>	nec iusso mora.
<Sil. 9.602>	collectis fumantia lucent / terga elephantorum flammis, raptusque sonoro / ignis edax uento per propugnacula fertur.
<Sil. 9.605>	non aliter, Pindo Rhodopeue incendia pastor / cum iacit, et siluis spatiatur feruida pestis, / frondosi ignescunt scopuli, subitoque per alta / conlucet iuga dissultans Vulcanius ardor.
<Sil. 9.609>	it fera candenti torrente bitumine corpus / amens et laxo diducit limite turmas.
<Sil. 9.611>	nec cuiquam uirtus propiora capessere bella: /
<Sil. 9.612>	longinquis audent iaculis et harundinis ictu.
<Sil. 9.613>	uritur impatiens et magni corporis aestu / huc atque huc iactas accendit belua flammas, / donec uicini tandem se fluminis undis / praecipitem dedit et tenui decepta liquore / stagnantis per plana uadi tulit incita longis / extantem ripis flammam.
<Sil. 9.618>	tum denique sese / gurgitis immersit molem capiente profundo.
<Sil. 9.620>	At qua pugna datur, necdum Maurusia pestis / igne calet, circumfusi Rhoeteia pubes / nunc iaculis, nunc et saxis, nunc alite plumbo / eminus incessunt, ut qui castella per altos / oppugnat munita locos atque adsidet arces.
<Sil. 9.625>	ausus digna uiro, fortuna digna secunda, / extulerat dextram atque aduersum comminus ensem / Mincius infelix ausi, sed stridula anhelum / feruorem effundens monstri manus abstulit acri / implicitum nexu diroque ligamine torsit / et superas alte miserum iaculata per auras / telluri elisis adflixit, flebile, membris.
<Sil. 9.632>	Has inter clades uiso Varrone sub armis / increpitans Paulus Quin imus comminus inquit / ductori Tyrio, quem uinctum colla catenis / staturum ante tuos currus promisimus urbi?
<Sil. 9.636>	heu patria, heu plebes scelerata et praua fauoris!
<Sil. 9.637>	haud umquam expedies tam dura sorte malorum, / quem tibi non nasci fuerit per uota petendum, / Varronem Hannibalemne, magis.
<Sil. 9.639>	dum talia Paulus, / urget praecipitis Libys atque in terga ruentum / ante oculos cunctas ductoris concitat hastas.
<Sil. 9.642>	pulsatur galea et quatiuntur consulis arma.
<Sil. 9.643>	acrius hoc Paulus medios ruit asper in hostis.
<Sil. 9.644>	Tum uero excussus mentem, in certamina Paulo / auia diducto, conuertit Varro manuque / cornipedem inflectens Das, inquit patria, poenas, / quae Fabio incolumi Varronem ad bella uocasti.
<Sil. 9.648>	quaenam autem mentis uel quae discordia fati / Parcarumque latens fraus est?
<Sil. 9.649>	abrumpere cuncta / iamdudum cum luce libet.
<Sil. 9.650>	sed comprimit ensem / nescio qui deus.
<Sil. 9.651>	at quae me ad grauiora reseruat!
<Sil. 9.652>	uiuamne?
<Sil. 9.652>	et fractos sparsosque cruore meorum / hos referam populo fasces atque ora per urbes / iratas spectanda dabo et, quo saeuius ipse / Hannibal haud poscat, fugiam et te, Roma, uidebo?
<Sil. 9.656>	plura indignantem telis propioribus hostes / egere, et sonipes rapuit laxatus habenas.
<Sil. 10.1>	Paulus, ut aduersam uidet increbrescere pugnam, / ceu fera, quae telis circumcingentibus ultro / adsilit in ferrum et per uulnera colligit hostem, / in medios fert arma globos seseque periclis / ingerit atque omni letum molitur ab ense.
<Sil. 10.6>	increpat horrendum: Perstate et fortiter, oro, / pectoribus ferrum accipite ac sine uulnere terga / ad manis deferte, uiri.
<Sil. 10.8>	nisi gloria mortis, / nil superest.
<Sil. 10.9>	idem sedes adeuntibus imas / hic uobis dux Paulus erit.
<Sil. 10.10>	uelocius inde / Haemonio Borea pennaque citatior ibat / quae redit in pugnas fugientis harundine Parthi, / atque ubi certamen primi ciet immemor aeui / plenus Gradiuo mentem Cato, fertur in hostis / ac iuuenem, quem Vasco leuis, quem spicula densus / Cantaber urgebat, letalibus eripit armis.
<Sil. 10.17>	abscessere retro pauidique in terga relatos / abduxere gradus: ut, laetus ualle remota / cum capream uenator agit fessamque propinquo / insequitur cursu et sperat iam tangere dextra, / si ferus aduerso subitum se protulit antro / et stetit ante oculos frendens leo: deserit una / et color et sanguis et tela minora periclo, / nec iam speratae cura est in pectore praedae.
<Sil. 10.25>	nunc in restantis mucronem comminus urget, / nunc trepidos ac terga mala formidine uersos / adsequitur telis.
<Sil. 10.27>	furere ac decorare labores / et saeuire iuuat.
<Sil. 10.28>	cadit ingens nominis expers / uni turba uiro, atque, alter si detur in armis / Paulus Dardaniis, amittant nomina Cannae.
<Sil. 10.31>	Tandem inclinato cornu sine more ruebat / prima acies, non parca fugae.
<Sil. 10.32>	Labienus et Ocres / sternuntur leto atque Opiter quos Setia colle / uitifero, celsis Labienum Cingula saxa / miserunt muris.
<Sil. 10.35>	iunxit fera tempora leti / Sidonius non consimili discrimine miles: /
<Sil. 10.37>	nam Labienus obit penetrante per ilia corno, / fratres, hic umero, cecidere, hic poplite, caesis.
<Sil. 10.39>	oppetis et Tyrio super inguina fixe ueruto / Maecenas, cui Maeonia uenerabile terra / et sceptris olim celebratum nomen Etruscis.
<Sil. 10.42>	per medios agitur, proiecto lucis amore / Hannibalem lustrans, Paulus.
<Sil. 10.43>	sors una uidetur / aspera, si occumbat ductore superstite Poeno.
<Sil. 10.45>	Quam metuens molem (neque enim certamine sumpto / tempestas tanta et rabies impune fuisset) / in faciem pauidi Iuno conuersa Metelli / Quid uanos, inquit Latio spes unica consul, / incassumque moues fato renuente furores?
<Sil. 10.50>	si superest Paulus, restant Aeneia regna; / sin secus, Ausoniam tecum trahis.
<Sil. 10.51>	ire tumentem / tu contra iuuenem et caput hoc abscidere rebus / turbatis, o Paule, paras?
<Sil. 10.53>	nunc Hannibal ipsi / (tam laetus bello est) ausit certare Tonanti.
<Sil. 10.55>	et iam conuersis (uidi nam flectere) habenis / euasit Varro ac sese ad meliora reseruat.
<Sil. 10.57>	sit spatium fatis, et, dum datur, eripe leto / hanc nostris maiorem animam: mox bella capesses.
<Sil. 10.59>	Ad quae suspirans ductor: Mortemne sub armis / cur poscam, causa ista parum est, quod talia nostrae / pertulerunt aures suadentem monstra Metellum?
<Sil. 10.62>	i, demens, i, carpe fugam.
<Sil. 10.62>	non hostica tela / excipias tergo, superos precor.
<Sil. 10.63>	integer, oro, / intactusque abeas atque intres moenia Romae / cum Varrone simul.
<Sil. 10.65>	talin', pauidissime, dignum / me uita pulchraque indignum morte putasti?
<Sil. 10.67>	quippe sinit Poenus, qui nunc contraria bella / ipsi ferre Ioui ualeat.
<Sil. 10.68>	pro degener altae / uirtutis patrum!
<Sil. 10.69>	quando certamen inire, / cuiue uirum mallem memet componere, quam qui / et uictus dabit et uictor per saecula nomen?
<Sil. 10.72>	Talibus increpitat mediosque aufertur in hostis / ac retro cursum tendentem ad crebra suorum / agmina et in densis furantem membra maniplis / per conferta uirum et stipata umbonibus arma / consequitur melior planta atque obtruncat Acherram, / ut canis occultos agitat cum Belgicus apros / erroresque ferae sollers per deuia mersa / nare legit tacitoque premens uestigia rostro / lustrat inaccessos uenantum indagine saltus / nec sistit, nisi conceptum sectatus odorem / deprendit spissis arcana cubilia dumis.
<Sil. 10.83>	At coniunx Iouis, ut Paulum depellere dictis / nequiquam fuit et consul non desinit irae, / in faciem Mauri rursus mutata Gelestae / auocat ignarum saeuo a certamine Poenum: /
<Sil. 10.87>	Huc tela, huc inquit dextram implorantibus adfer, / o decus aeternum Carthaginis.
<Sil. 10.88>	horrida iuxta / stagnantis consul molitur proelia ripas, / et laus haud alio maior datur hoste perempto.
<Sil. 10.91>	haec ait et iuuenem diuersa ad proelia raptat.
<Sil. 10.92>	Flumineo Libycam turbabat in aggere pubem — / Cristae nomen erat.
<Sil. 10.93>	bis terni iuncta ferebant / arma senem circa nati; pauperque penatum / (sed domus haud obscura Tuder, notusque per Vmbros / bellator populos) factis et caede docebat / natorum armigeram pugnas tractare cohortem.
<Sil. 10.98>	unanima inde phalanx, crudo ducente magistro, / postquam hominum satiata nece est, prostrauerat ictu / innumero cum turre feram facibusque secutis / ardentem monstri spectabat laeta ruinam, / cum subitus galeae fulgor conoque coruscae / maiore intremuere iubae.
<Sil. 10.103>	nec tarda senectus / (agnouit nam luce uirum): rapit agmine natos / saeua parens ultro in certamina et addere passim / tela iubet nec manantis ex ore feroci / aut quae flagrarent galea exhorrescere flammas.
<Sil. 10.108>	armiger haud aliter magni Iouis, anxia nido / cum dignos nutrit gestanda ad fulmina fetus, / obuersam spectans ora ad Phaethontia prolem, / explorat dubios Phoebea lampade natos.
<Sil. 10.112>	iamque suis daret ut pugnae documenta uocantis / et medias hasta uelox praeteruolat auras.
<Sil. 10.114>	haesit multiplici non alte cuspis in auro / ac senium inualido dependens prodidit ictu.
<Sil. 10.116>	cui Poenus: Quinam ad cassos furor impulit ictus / exanguem senio dextram?
<Sil. 10.117>	uix prima momordit / tegmina Callaici cornus tremebunda metalli.
<Sil. 10.119>	en, reddo tua tela tibi: memorabilis ista / a nobis melius discet bellare iuuentus.
<Sil. 10.121>	sic propria miseri transfigit pectora corno.
<Sil. 10.122>	At contra, horrendum, bis terna spicula dextra / torta uolant, paribusque ruunt conatibus hastae: /
<Sil. 10.124>	haud secus ac Libyca fetam tellure leaenam / uenator premit obsesso cum Maurus in antro, / inuadunt rabidi iam dudum et inania temptant / nondum sat firmo catuli certamina dente.
<Sil. 10.128>	consumit clipeo tela et collectus in arma / sustinet urgentis crepitantibus ictibus hastas / Sidonius ductor, nec iam per uulnera credit / aut per tot caedes actum satis, iraque anhelat, / ni leto det cuncta uirum iungatque parenti / corpora et excidat miseros cum stirpe penatis.
<Sil. 10.134>	Tunc Abarim adfatur (namque una hic armiger ira / flammabat Martem atque omnis comes ibat in actus): /
<Sil. 10.136>	Suppedita mihi tela.
<Sil. 10.136>	uadis liuentis Auerni / demitti globus ille cupit, qui nostra lacessit / tegmina: iam stultae fructus pietatis habebit.
<Sil. 10.139>	haec fatus iaculo Lucam, qui maximus aeui, / transadigit: pressa iuuenis cum cuspide labens / arma super fratrum resupino concidit ore.
<Sil. 10.142>	mortiferum inde manu properantem uellere ferrum / pilo Volsonem (namque hoc de strage iacentum / fors dabat) adfixa sternit per tegmina nare.
<Sil. 10.145>	tum Vesulum calido lapsantem in sanguine fratrum / ense metit rapido plenamque (heu barbara uirtus!)
<Sil. 10.146>	abscisi galeam capitis, ceu missile telum, / conuersis in terga iacit.
<Sil. 10.148>	Telesinus, ad ossa / inliso saxo, qua spina interstruit artus, / occumbit, fratrisque uidet labentia membra / Quercentis, quem funda procul per inane uoluta / sopierat, dum supremam Telesinus in auras / exhalat lucem et dubitantia lumina condit.
<Sil. 10.154>	at fessus maerore simul cursuque metuque / et tamen haud irae uacuus non certa per aequor / interdum insistens Perusinus membra ferebat.
<Sil. 10.157>	hunc sude, quam raptam Libyci per terga iacentis / armiger obtulerat monstri, super inguina fixam, / obtruncat quercuque premit uiolentus obusta.
<Sil. 10.160>	temptarat precibus saeuum lenire furorem, / sed Stygius primos impleuit feruor hiatus, / et pulmone tenus demisit anhelitus ignem.
<Sil. 10.163>	tandem cum toto cecidit grege, nomen in Vmbro / clarum, Crista, diu populo: ceu fulmine celsa / aesculus aut proauis ab origine cognita quercus / cum fumat percussa Ioui, sacrosque per aeuum / aetherio ramos populantur sulphure flammae, / donec uicta deo late procumbit et omnem / conlabens operit spatioso stipite prolem.
<Sil. 10.170>	Atque ea dum iuxta Tyrius stagna Aufida ductor / molitur, Paulus, numerosa caede futuram / ultus iam mortem, ceu uictor bella gerebat.
<Sil. 10.173>	inter mille uiros iacet ingens Phorcys ab antris / Herculeae Calpes, caelatus Gorgone parmam, / unde genus †tristique deae manabat origo.
<Sil. 10.176>	hunc obiectantem sese atque antiqua tumentem / nomina saxificae monstrosa e stirpe Medusae, / dum laeuum petit incumbens uiolentius inguen, / detrahit excelsi correptum uertice coni, / adflictumque premens, tergo qua balteus imo / sinuatur coxaeque sedet munimen utrique, / coniecto fodit ense super: uomit ille calentem / sanguinis effundens per hiantia uiscera riuum / et subit Aetolos Atlanticus accola campos.
<Sil. 10.185>	Has inter strages rapido terrore coorti / inuadunt terga atque auerso turbine miscent / bella inopina uiri, Tyrius quos fallere doctos / hanc ipsam pugnae rector formarat ad artem, / succinctique dolis, fugerent ceu Punica castra, / dediderant dextras.
<Sil. 10.190>	tum totis mentibus actam / in caedes aciem pone atque in terga ruentes / praecipitant.
<Sil. 10.192>	non hasta uiro, non deficit ensis: /
<Sil. 10.193>	e strage est ferrum atque euulsa cadauere tela.
<Sil. 10.194>	raptum Galba procul (neque enim uirtutis amorem / aduersa exemisse ualent) ut uidit ab hoste / auferri signum, conixus corpore toto / uictorem adsequitur letalique occupat ictu.
<Sil. 10.198>	ac dum comprensam caeso de corpore praedam / auellit, tardeque manus moribunda remittit, / transfixus gladio propere accurrentis Amorgi / occidit, immoriens magnis non prosperus ausis.
<Sil. 10.202>	Haec inter, ueluti nondum satiasset Enyo / iras saeua truces, sublatum puluere campum / Vulturnus rotat et candentis torquet harenas.
<Sil. 10.205>	iamque reluctantis stridens immane procella / per longum tulit ad campi suprema cauisque / adflictos ripis tumidum demersit in amnem.
<Sil. 10.208>	hic tibi finis erat, metas hic Aufidus aeui / seruabat tacito, non felix Curio, leto.
<Sil. 10.210>	namque, furens animi dum consternata moratur / agmina et oppositu membrorum sistere certat, / in praeceps magna propulsus mole ruentum / turbatis hauritur aquis fundoque uolutus / Hadriaca iacuit sine nomine mortis harena.
<Sil. 10.215>	Ingens ferre mala et Fortunae subdere colla / nescius, aduersa fronte incurrebat in arma / uincentum consul: pereundi Martius ardor / atque animos iam sola dabat fiducia mortis, / cum Viriathus agens telis, regnator Hiberae / magnanimus terrae, iuxta atque ante ora furentis / obtruncat Pauli fessum certaminis hostem.
<Sil. 10.222>	heu dolor, heu lacrimae!
<Sil. 10.222>	Seruilius, optima belli, / post Paulum belli pars optima, corruit ictu / barbarico magnamque cadens leto addidit uno / inuidiam Cannis.
<Sil. 10.225>	tristem non pertulit iram / consul et, insani quamquam contraria uenti / exarmat uis atque obtendit puluere lucem, / squalentem rumpens ingestae toruus harenae / ingreditur nimbum ac Viriathum moris Hiberi / carmina pulsata fundentem barbara caetra / inuadit laeuaeque fodit uitalia mammae.
<Sil. 10.232>	hic fuit extremus caedum labor.
<Sil. 10.232>	addere bello / haud ultra licuit dextram, nec tanta relictum est / uti, Roma, tibi posthac ad proelia Paulo.
<Sil. 10.235>	saxum ingens, uasto libratum pondere, caeca / uenit in ora manu et perfractae cassidis aera / ossibus infodiens compleuit sanguine uultus.
<Sil. 10.238>	inde pedem referens, labentia membra propinquo / imposuit scopulo atque, undanti uulnere anhelans, / sedit terribilis clipeum super ore cruento: /
<Sil. 10.241>	immanis ceu, depulsis leuioribus hastis, / accepit leo cum tandem per pectora ferrum, / stat teli patiens media tremebundus harena / ac, manante iubis rictuque et naribus unda / sanguinis, interdum languentia murmura torquens, / effundit patulo spumantem ex ore cruorem.
<Sil. 10.247>	tum uero incumbunt Libyes, super ipse citato / ductor equo, qua flatus agit, qua peruius ensis, / qua sonipes, qua belligero fera belua dente.
<Sil. 10.250>	obrutus hic telis ferri per corpora Piso / rectorem ut uidit Libyae, conixus in hastam / ilia cornipedis subrecta cuspide transit / conlapsoque super nequiquam incumbere coeptat, / cum Poenus, propere collecto corpore, quamquam / cernuus inflexo sonipes effuderat armo: /
<Sil. 10.256>	Vmbraene Ausoniae rediuiua bella retractant / post obitum dextra nec in ipsa morte quiescunt?
<Sil. 10.258>	sic ait atque aegrum coeptanti attollere corpus / arduus insurgens totum permiscuit ensem.
<Sil. 10.260>	Ecce, Cydonea uiolatus harundine plantam, / Lentulus effusis campum linquebat habenis, / cum uidet in scopulo rorantem saxa cruore / toruoque obtutu labentem in Tartara Paulum.
<Sil. 10.264>	mens abiit, puduitque fugae.
<Sil. 10.264>	tum uisa cremari / Roma uiro, tunc ad portas iam stare cruentus / Hannibal; Aetoli tum primum ante ora fuere / sorbentes Latium campi.
<Sil. 10.267>	Quid deinde relictum / crastina cur Tyrios lux non deducat ad urbem, / deseris in tantis puppim si, Paule, procellis?
<Sil. 10.270>	testor caelicolas, inquit ni damna gubernas / crudelis belli uiuisque in turbine tanto / inuitus, plus, Paule, (dolor uerba aspera dictat) / plus Varrone noces.
<Sil. 10.273>	cape, quaeso, hunc, unica rerum / fessarum spes, cornipedem.
<Sil. 10.274>	languentia membra / ipse leuabo umeris et dorso tuta locabo.
<Sil. 10.276>	Haec inter, lacero manantem ex ore cruorem / eiectans, consul: Macte o uirtute paterna!
<Sil. 10.278>	nec uero spes angustae, cum talia restent / pectora Romuleo regno.
<Sil. 10.279>	calcaribus aufer, / qua uulnus permittit, ecum atque hinc ocius urbis / claudantur portae (ruet haec ad moenia pestis) / dic, oro: rerum Fabio tradantur habenae.
<Sil. 10.283>	nostris pugnauit monitis furor.
<Sil. 10.283>	amplius acta / quid superest uita, nisi caecae ostendere plebi / Paulum scire mori?
<Sil. 10.285>	feror an consumptus in urbem / uulneribus?
<Sil. 10.286>	quantine emptum uelit Hannibal, ut nos / uertentis terga aspiciat?
<Sil. 10.287>	nec talia Paulo / pectora, nec manis tam parua intramus imago.
<Sil. 10.289>	ille ego — sed uano quid enim te demoror aeger, / Lentule, conquestu?
<Sil. 10.290>	perge atque hinc cuspide fessum / erige quadrupedem propere.
<Sil. 10.291>	tum Lentulus urbem / magna ferens mandata petit.
<Sil. 10.292>	nec Paulus inultum / quod superest de luce sinit: ceu uulnere tigris / letifero cedens tandem proiectaque corpus / luctatur morti et languentem pandit hiatum / in uanos morsus, nec sufficientibus irae / ictibus extrema lambit uenabula lingua.
<Sil. 10.298>	iamque coruscanti telum propiusque ferenti / gressum exultantem et securo caedis Iertae / non expectatum surgens defixerat ensem / Sidoniumque ducem circumspectabat, in illa / exoptans animam certantem ponere dextra.
<Sil. 10.303>	sed uicere uirum coeuntibus undique telis / et Nomas et Garamas et Celtae et Maurus et Astur.
<Sil. 10.305>	hic finis Paulo.
<Sil. 10.305>	iacet altum pectus et ingens / dextera, quem, soli si bella agitanda darentur, / aequares forsan Fabio.
<Sil. 10.307>	mors additur urbi / pulchra decus misitque uiri inter sidera nomen.
<Sil. 10.309>	Postquam spes Italum mentesque in consule lapsae, / ceu truncus capitis, saeuis exercitus armis / sternitur, et uictrix toto fremit Africa campo.
<Sil. 10.312>	hic Picentum acies, hic Vmber Martius, illic / Sicana procumbit pubes, hic Hernica turma.
<Sil. 10.314>	passim signa iacent, quae Samnis belliger, et quae / Sarrastes populi Marsaeque tulere cohortes.
<Sil. 10.316>	transfixi clipei galeaeque et inutile ferrum / fractaque conflictu parmarum tegmina et ore / cornipedum derepta fero spumantia frena.
<Sil. 10.319>	sanguineus tumidas in campos Aufidus undas / eiectat redditque furens sua corpora ripis.
<Sil. 10.321>	sic Lagea ratis, uasto uelut insula ponto / conspecta, inlisit scopulis ubi nubifer Eurus, / naufragium spargens operit freta: iamque per undas / et transtra et mali laceroque aplustria uelo / ac miseri fluitant reuomentes aequora nautae.
<Sil. 10.326>	At Poenus, per longa diem certamina saeuis / caedibus emensus, postquam eripuere furori / insignem tenebrae lucem, tum denique Martem / dimisit tandemque suis in caede pepercit.
<Sil. 10.330>	sed mens inuigilat curis noctisque quietem / ferre nequit.
<Sil. 10.331>	stimulat dona inter tanta deorum / optatas nondum portas intrasse Quirini.
<Sil. 10.333>	proxima lux placet.
<Sil. 10.333>	hinc strictos ferre ocius enses, / dum feruet cruor et perfusae caede cohortes, / destinat ac iam claustra manu, iam moenia flamma / occupat et iungit Tarpeia incendia Cannis.
<Sil. 10.337>	Quo turbata uiri coniunx Saturnia coepto / irarumque Iouis Latiique haud inscia fati, / incautum ardorem atque auidas ad futtile uotum / spes iuuenis frenare parat.
<Sil. 10.340>	ciet inde quietis / regnantem tenebris Somnum, quo saepe ministro / edomita inuiti componit lumina fratris, / atque huic adridens Non te maioribus inquit / ausis, diue, uoco nec posco ut mollibus alis / des uictum mihi, Somne, Iouem.
<Sil. 10.345>	non mille premendi / sunt oculi tibi, nec spernens tua numina custos / Inachiae multa superandus nocte iuuencae.
<Sil. 10.348>	ductori, precor, immittas noua somnia Poeno, / ne Romam et uetitos cupiat nunc uisere muros, / quos intrare dabit numquam regnator Olympi.
<Sil. 10.351>	Imperium celer exequitur curuoque uolucris / per tenebras portat medicata papauera cornu.
<Sil. 10.353>	ast ubi per tacitum adlapsus tentoria prima / Barcaei petiit iuuenis, quatit inde soporas / deuexo capiti pennas oculisque quietem / inrorat, tangens Lethaea tempora uirga.
<Sil. 10.357>	exercent rabidam truculenta insomnia mentem.
<Sil. 10.358>	iamque uidebatur multo sibi milite Thybrim / cingere et insultans astare ad moenia Romae.
<Sil. 10.360>	ipse refulgebat Tarpeiae culmine rupis / elata torquens flagrantia fulmina dextra / Iuppiter, et lati fumabant sulphure campi, / ac gelidis Anien trepidabat caerulus undis, / et densi ante oculos iterumque iterumque tremendum / uibrabant ignes.
<Sil. 10.365>	tunc uox effusa per auras: /
<Sil. 10.366>	Sat magna, o iuuenis, prensa est tibi gloria Cannis.
<Sil. 10.367>	siste gradum: nec enim sacris inrumpere muris, / Poene, magis dabitur, nostrum quam scindere caelum.
<Sil. 10.369>	attonitum uisis maioraque bella pauentem / post confecta Sopor Iunonia iussa relinquit, / nec lux terribili purgauit imagine mentem.
<Sil. 10.372>	Quos inter motus somni uanosque tumultus / dedita per noctem reliquo cum milite castra / nuntiat et praedam pleno trahit agmine Mago.
<Sil. 10.375>	huic ductor laetas Tarpeio uertice mensas / spondenti, cum quinta diem nox orbe tulisset, / celatis superum monitis clausoque pauore, / uulnera et exhaustas saeuo certamine uires / ac nimium laetis excusat fidere rebus.
<Sil. 10.380>	tum spe deiectus iuuenis, ceu uertere ab ipsis / terga iuberetur muris ac signa referre, / Tanta mole inquit non Roma, ut credidit ipsa, / sed Varro est uictus.
<Sil. 10.383>	quaenam tam prospera Martis / munera destituis fato patriamque moraris!
<Sil. 10.385>	mecum exultet eques: iuro hoc caput, accipe muros / Iliacos portasque tibi sine Marte patentis.
<Sil. 10.387>	Dumque ea Mago fremit cauto non credita fratri, / iam Latius sese Canusina in moenia miles / colligere et profugos uicino cingere uallo / coeperat.
<Sil. 10.390>	heu rebus facies inhonora sinistris!
<Sil. 10.391>	non aquilae, non signa uiris, non consulis altum / imperium, non subnixae lictore secures.
<Sil. 10.393>	trunca atque aegra metu, ceu magna elisa ruina, / corpora debilibus nituntur sistere membris.
<Sil. 10.395>	clamor saepe repens et saepe silentia fixis / in tellurem oculis: nudae plerisque sinistrae / detrito clipeo, desunt pugnacibus enses, / saucius omnis eques: galeis carpsere superbum / cristarum decus et damnarunt Martis honores.
<Sil. 10.400>	at multa thorax perfossus cuspide, et haerens / loricae interdum Maurusia pendet harundo.
<Sil. 10.402>	interdum maesto socios clamore requirunt.
<Sil. 10.403>	hic Galba, hic Piso et leto non dignus inerti / Curio deflentur, grauis illic Scaeuola bello.
<Sil. 10.405>	hos passim, at Pauli pariter ceu dira parentis / fata gemunt: ut uerba mali praenuntia numquam / cessarit canere et Varronis sistere mentem, / utque diem hunc totiens nequiquam auerterit urbi, / atque idem quantus dextra.
<Sil. 10.409>	sed cura futuri / quos premit, aut fossas instant praeducere muris / aut portarum aditus, ut rerum est copia, firmant, / quaque patet campus planis ingressibus hostis, / ceruorum ambustis imitantur cornua ramis, / et stilus occulitur, caecum in uestigia telum.
<Sil. 10.415>	Ecce, super clades et non medicabile uulnus, / reliquias belli atque imperdita corpora Poenis / impia formido ac maior iactabat Erinys.
<Sil. 10.418>	trans aequor Tyrios enses atque arma parabant / Punica et Hannibalem mutato euadere caelo.
<Sil. 10.420>	dux erat exilio non laetus Marte Metellus, / sed stirpe haud parui cognominis.
<Sil. 10.421>	is mala bello / pectora degeneremque manum ad deformia agebat / consulta atque alio positas spectabat in orbe, / quis sese occulerent, terras, quo nomina nulla / Poenorum aut patriae penetraret fama relictae.
<Sil. 10.426>	Quae postquam accepit flammata Scipio mente, / quantus Sidonium contra fera proelia miscens / ductorem stetit in campis, rapit ocius ensem / atque, ubi turpe malum Latioque extrema coquebant / coepta uiri, ruptis foribus sese arduus infert.
<Sil. 10.431>	tum quatiens strictum cum uoce ante ora pauentum / mucronem: Tarpeia, pater, qui templa secundam / incolis a caelo sedem, et Saturnia, nondum / Iliacis mutata malis, tuque aspera pectus / aegide Gorgoneos uirgo succincta furores, / Indigetesque dei, sponte en per numina uestra / perque caput, nullo leuius mihi numine, patris / magnanimi iuro: numquam Lauinia regna / linquam nec linqui patiar, dum uita manebit.
<Sil. 10.440>	ocius en testare deos, si moenia taedis / flagrabunt Libycis, nullas te ferre, Metelle, / ausurum in terras gressus.
<Sil. 10.442>	ni talia sancis, / quem tremis et cuius somnos formidine rumpis, / Hannibal hic armatus adest.
<Sil. 10.444>	moriere, nec ullo / Poenorum melior parietur gloria caeso.
<Sil. 10.446>	his excussa incepta minis.
<Sil. 10.446>	iamque ordine iusso / obstringunt animas patriae dictataque iurant / sacramenta deis et purgant pectora culpa.
<Sil. 10.449>	Atque ea dum Rutulis turbata mente geruntur, / lustrabat campos et saeuae tristia dextrae / facta recensebat pertractans uulnera uisu / Hannibal et magna circumstipante caterua / dulcia praebebat trucibus spectacula Poenis.
<Sil. 10.454>	quas strages inter, confossus pectora telis / seminecem extremo uitam exhalabat in auras / murmure deficiens iam Cloelius oraque nisu / languida uix aegro et dubia ceruice leuabat.
<Sil. 10.458>	agnouit sonipes, arrectisque auribus acrem / hinnitum effundens sternit tellure Bagesum, / quem tum captiuo portabat in agmina dorso.
<Sil. 10.461>	hinc, rapidum glomerans cursum, per lubrica pingui / stante cruore soli et tumulata cadauera caede / euolat ac domini consistit ad ora iacentis.
<Sil. 10.464>	inde inclinatus colla et submissus in armos / de more inflexis praebebat scandere terga / cruribus ac proprio quodam trepidabat amore.
<Sil. 10.467>	milite non illo quisquam felicius acri / insultarat equo, uel si resupina citato / proiectus dorso ferretur membra, uel idem / si nudo staret tergo, dum rapta uolucris / transigeret cursu sonipes certamina campi.
<Sil. 10.472>	At Libys humanos aequantem pectore sensus / haud parce miratus ecum, quinam ille sinistrae / depugnet morti iuuenis, nomenque decusque / erogitat letique simul compendia donat.
<Sil. 10.476>	hic Cinna (ad Tyrios namque is sua uerterat arma / credulus aduersis, et tum comes ibat ouanti) / Auribus huic, inquit ductor fortissime, origo est / non indigna tuis.
<Sil. 10.479>	quondam sub regibus illa, / quae Libycos renuit frenos, sub regibus olim / Roma fuit.
<Sil. 10.481>	sed enim, solium indignata Superbi / ut sceptra exegit, confestim ingentia bella / Clusina uenere domo.
<Sil. 10.483>	si Porsena fando / auditus tibi, si Cocles, si Lydia castra, / ille ope Maeonia et populo succinctus Etrusco / certabat pulsos per bella reponere reges.
<Sil. 10.487>	multa adeo nequiquam ausi, pressitque tyrannus / Ianiculum incumbens urbi.
<Sil. 10.488>	mox pace probata / compressere odia, et positum cum foedere bellum, / obsidibusque obstricta fides.
<Sil. 10.490>	mansuescere corda / nescia, pro superi!
<Sil. 10.491>	et nil non immite parata / gens Italum pro laude pati: bis Cloelia senos / nondum complerat primaeui corporis annos, / una puellarum Laurentum et pignora pacis / inter uirgineas regi tramissa cateruas.
<Sil. 10.496>	facta uirum sileo.
<Sil. 10.496>	rege haec et foedere et annis / et fluuio spretis mirantem interrita Thybrim / tranauit, frangens undam puerilibus ulnis.
<Sil. 10.499>	cui si mutasset sexum natura, reuerti / forsan Tyrrhenas tibi non licuisset in oras, / Porsena.
<Sil. 10.501>	sed iuueni, ne sim tibi longior, hinc est / et genus et clara memorandum uirgine nomen.
<Sil. 10.503>	Talia dum pandit, uicinus parte sinistra / per subitum erumpit clamor.
<Sil. 10.504>	permixta ruina / inter et arma uirum et lacerata cadauera Pauli / eruerant corpus media de strage iacentum.
<Sil. 10.507>	heu quis erat!
<Sil. 10.507>	quam non similis modo Punica telis / agmina turbanti, uel cum Taulantia regna / uertit, et Illyrico sunt addita uincla tyranno!
<Sil. 10.510>	puluere canities atro arentique cruore / squalebat barba, et perfracti turbine dentes / muralis saxi, tum toto corpore uulnus.
<Sil. 10.513>	Quae postquam aspexit, geminatus gaudia ductor / Sidonius Fuge, Varro, inquit fuge, Varro, superstes, / dum iaceat Paulus.
<Sil. 10.515>	patribus Fabioque sedenti / et populo consul totas edissere Cannas.
<Sil. 10.517>	concedam hanc iterum, si lucis tanta cupido est, / concedam tibi, Varro, fugam.
<Sil. 10.518>	at, cui fortia et hoste / me digna haud paruo caluerunt corda uigore, / funere supremo et tumuli decoretur honore.
<Sil. 10.521>	quantus, Paule, iaces!
<Sil. 10.521>	qui tot mihi milibus unus / maior laetitiae causa es.
<Sil. 10.522>	cum fata uocabunt, / tale precor nobis salua Carthagine letum.
<Sil. 10.524>	Haec ait et socium mandari corpora terrae, / postera cum thalamis Aurora rubebit apertis, / imperat armorumque iubet consurgere aceruos, / arsuros, Gradiue, tibi.
<Sil. 10.527>	tum munera iussa, / defessi quamquam, accelerant sparsoque propinquos / agmine prosternunt lucos: sonat icta bipenni / frondosis silua atra iugis.
<Sil. 10.530>	hinc ornus et albae / populus alta comae, ualidis accisa lacertis, / scinditur, hinc ilex proauorum condita saeclo.
<Sil. 10.533>	deuoluunt quercus et amantem litora pinum / ac, ferale decus, maestas ad busta cupressos.
<Sil. 10.535>	funereas tum deinde pyras certamine texunt, / officium infelix et munus inane peremptis, / donec anhelantis stagna in Tartessia Phoebus / mersit equos, fugiensque polo Titania caecam / orbita nigranti traxit caligine noctem.
<Sil. 10.540>	post, ubi fulserunt primis Phaethontia frena / ignibus atque sui terris rediere colores, / supponunt flammam et manantia corpora tabo / hostili tellure cremant.
<Sil. 10.543>	subit horrida mentem / formido incerti casus, tacitusque pererrat / intima corda pauor, si fors ita Martis iniqui / mox ferat, hac ipsis inimica sede iacendum.
<Sil. 10.547>	at tibi, Bellipotens, sacrum, constructus aceruo / ingenti mons armorum surgebat ad astra.
<Sil. 10.549>	ipse, manu celsam pinum flammaque comantem / attollens, ductor Gradiuum in uota ciebat: /
<Sil. 10.551>	Primitias pugnae et laeti libamina belli / Hannibal Ausonio cremat haec de nomine uictor, / et tibi, Mars genitor, uotorum haud surde meorum, / arma electa dicat spirantum turba uirorum.
<Sil. 10.555>	tum face coniecta populatur feruidus ignis / flagrantem molem, et rupta caligine in auras / actus apex claro perfundit lumine campos.
<Sil. 10.558>	hinc citus ad tumulum donataque funera Paulo / ibat et hostilis leti iactabat honorem.
<Sil. 10.560>	sublimem eduxere pyram mollisque uirenti / stramine composuere toros.
<Sil. 10.561>	superaddita dona, / funereum decus: expertis inuisus et ensis / et clipeus, terrorque modo atque insigne superbum / tum laceri fasces, captaeque in Marte secures.
<Sil. 10.565>	non coniunx natiue aderant, non iuncta propinquo / sanguine turba uirum, aut celsis de more feretris / praecedens prisca exequias decorabat imago / omnibus exuuiis nudo, iamque Hannibal unus / sat decoris laudator erat: fulgentia pingui / murice suspirans inicit uelamina et auro / intextam chlamydem ac supremo adfatur honore: /
<Sil. 10.572>	I, decus Ausoniae, quo fas est ire superbas / uirtute et factis animas.
<Sil. 10.573>	tibi gloria leto / iam parta insigni.
<Sil. 10.574>	nostros Fortuna labores / uersat adhuc casusque iubet nescire futuros.
<Sil. 10.576>	haec Libys, atque repens crepitantibus undique flammis / aetherias anima exultans euasit in auras.
<Sil. 10.578>	Fama dehinc gliscente sono iam sidera adibat, / iam maria ac terras, primamque intrauerat urbem.
<Sil. 10.580>	diffidunt muris: solam pauitantibus arcem / sperauisse sat est.
<Sil. 10.581>	nec enim superesse iuuentam, / ac stare Ausoniae uacuum sine corpore nomen, / quodque adeo nondum portis inruperit hostis, / contemptu cessare putant.
<Sil. 10.584>	iam tecta cremari, / ac delubra rapi caedesque ante ora nefandae / natorum septemque arces fumare uidentur.
<Sil. 10.587>	lux una euersas bis centum in strage curulis, / ac iuuenum bis tricenis orbata gemebat / milibus exhaustae nutantia moenia Romae, / atque ea post Trebiam, post Tusci stagna profundi, / nec socium numero pariter leuiore perempto.
<Sil. 10.592>	sed uero sed enim reliqui pia turba senatus / munera sortito inuadunt.
<Sil. 10.593>	celer omnia lustrans / clamitat attonitis Fabius: Non ulla relicta est, / credite, cunctandi ratio.
<Sil. 10.595>	adproperemus, ut hostis / nequiquam armatos ausit succedere muros.
<Sil. 10.597>	dura inter pauidos alitur fortuna sedendo, / et gliscunt aduersa metu.
<Sil. 10.598>	ite ocius, arma / deripite, o pubes, templis.
<Sil. 10.599>	uos atria raptim / nudate et clipeos in bella refigite captos.
<Sil. 10.601>	sat patriae sumus, e numero si ad proelia nostro / nil minuit pauor.
<Sil. 10.602>	in patulis illa horrida campis / sit metuenda lues, muros haud fregerit umquam / exultare leuis nudato corpore Maurus.
<Sil. 10.605>	Dum Fabius lapsas acuit formidine mentes, / Varronem aduentare uagus per moenia rumor / spargit et occulto perfundit pectora motu: /
<Sil. 10.608>	haud secus ac, fractae rector si forte carinae / litoribus solus uacuis ex aequore sospes / adnatet, incerti trepidant, tendantne negentne / iactato dextras, ipsamque odere salutem / unius amissa superantis puppe magistri.
<Sil. 10.613>	quam restare uiro labem, qui accedere portis / audeat ac dirum ueniat pauitantibus omen!
<Sil. 10.615>	Hos mulcens questus Fabius deforme docebat / cladibus irasci uulgumque arcebat ab ira.
<Sil. 10.617>	aduersis etenim ferri non esse uirorum / qui Martem inscribant genti, non posse dolores / condere et ex poena solacia poscere luctus.
<Sil. 10.620>	si uero exprobrare sinant, sibi tristius illum / inluxisse diem, quo castris uiderit ire / Varronem, quam quo uideat remeare sine armis.
<Sil. 10.623>	his dictis sedere minae, et conuersa repente / pectora: nunc fati miseret, nunc gaudia Poeno / consulibus reputant caesis erepta duobus.
<Sil. 10.626>	ergo omne effundit longo iam se agmine uulgus / gratantum, magnaque actum se credere mente / testantur, quod fisus auis sceptrisque superbis / Laomedontiadum non desperauerit urbi.
<Sil. 10.630>	Nec minus infelix culpae grandique pudore / turbatus, consul titubantem ad moenia gressum / portabat lacrimans: deiectum attollere uultum / ac patriam aspicere et luctus renouare pigebat.
<Sil. 10.634>	quod uero reduci tum se populusque patresque / offerrent, non gratari, sed poscere natos / quisque suos fratresque simul miseraeque parentes / ire uidebantur laceranda ad consulis ora.
<Sil. 10.638>	sic igitur muto lictore inuectus in urbem / damnatum superis aspernabatur honorem.
<Sil. 10.640>	At patres Fabiusque, procul maerore remoto, / praecipitant curas.
<Sil. 10.641>	raptim delecta iuuenta / seruitia armantur, nec claudit castra saluti / postpositus pudor.
<Sil. 10.643>	infixum est Aeneia regna / Parcarum in leges quacumque reducere dextra / proque arce et sceptris et libertatis honore / uel famulas armare manus.
<Sil. 10.646>	primaeua suorum / corpora praetexto spoliant uelamine et armis / insolitis cingunt.
<Sil. 10.648>	puerilis casside uultus / clauditur atque hostis pubescere caede iubetur.
<Sil. 10.650>	idem obsecrantis, captiuum uulgus ut auro / pensarent paruo (nec pauca fuere precantum / milia), miranti durarunt prodere Poeno.
<Sil. 10.653>	cuncta adeo scelera et noxam superauerat omnem / armatum potuisse capi.
<Sil. 10.654>	tunc terga dedisse / damnatis Siculas longe meritare per oras / impositum, donec Latio decederet hostis.
<Sil. 10.657>	haec tum Roma fuit: post te cui uertere mores / si stabat fatis, potius, Carthago, maneres.
<Sil. 11.1>	Nunc age, quos clades insignis Iapyge campo / uerterit ad Libyam populos Sarranaque castra, / expediam.
<Sil. 11.3>	stat nulla diu mortalibus usquam, / Fortuna titubante, fides.
<Sil. 11.4>	adiungere dextras / certauere palam rumpenti foedera Poeno / (heu nimium faciles laesis diffidere rebus!)
<Sil. 11.6>	saeuior ante alios iras seruasse repostas / atque odium renouare ferox in tempore Samnis, / mox leuis et sero pressurus facta pudore / Bruttius, ambiguis fallax mox Apulus armis, / tum gens Hirpini uana indocilisque quieti / et rupisse indigna fidem: ceu dira per omnis / manarent populos foedi contagia morbi.
<Sil. 11.14>	iamque Atella suas iamque et Calatia adegit, / fas superante metu, Poenorum in castra cohortes.
<Sil. 11.16>	inde Phalanteo leuitas animosa Tarento / Ausonium laxare iugum.
<Sil. 11.17>	patefecit amicas / alta Croton portas Afrisque ad barbara iussa / Thespiadum docuit summittere colla nepotes.
<Sil. 11.20>	idem etiam Locros habuit furor.
<Sil. 11.20>	ora uadosi / litoris, Argiuos Maior qua Graecia muros / seruat et Ionio luitur curuata profundo, / laetas res Libyae et fortunam in Marte secuta, / iurauit pauitans Tyrio sua proelia Marti.
<Sil. 11.25>	iam uero, Eridani tumidissimus accola, Celtae / incubuere malis Italum ueteresque doloris / tota se socios properarunt iungere mole.
<Sil. 11.28>	Sed fas id Celtis, fas impia bella referre / Boiorum fuerit populis: Capuaene furorem, / quem Senonum genti, placuisse, et Dardana ab ortu / moenia barbarico Nomadum sociata tyranno / quisnam mutato tantum nunc tempore credat?
<Sil. 11.33>	luxus et insanis nutrita ignauia lustris / consumptusque pudor peccando unisque relictus / diuitiis probrosus honor lacerabat hiantem / desidia populum ac resolutam legibus urbem.
<Sil. 11.37>	insuper exitio truculenta superbia agebat.
<Sil. 11.38>	nec uitiis deerant uires.
<Sil. 11.38>	non largior ulli / Ausoniae populo (sic tum Fortuna fouebat) / aurique argentique modus; madefacta ueneno / Assyrio maribus uestis medioque dierum / regales epulae atque ortu conuiuia solis / deprensa et nulla macula non inlita uita.
<Sil. 11.44>	tum populo saeui patres, plebesque senatus / inuidia laeta, et conlidens dissona corda / seditio.
<Sil. 11.46>	sed enim interea temeraria pubis / delicta augebat pollutior ipsa senectus.
<Sil. 11.48>	nec, quos uile genus despectaque lucis origo / foedabat, sperare sibi et deposcere primi / deerant imperia ac patriae pereuntis habenas.
<Sil. 11.51>	quin etiam exhilarare uiris conuiuia caede / mos olim et miscere epulis spectacula dira / certantum ferro, saepe et super ipsa cadentum / pocula, respersis non parco sanguine mensis.
<Sil. 11.55>	Has astu adgressus quo uerteret acrius aegras / ad Tyrios mentes, quae nulla sorte daturam / certus erat Romam (neque enim impetrata uolebat) — / Pacuuio fuit haud obscurum crimine nomen — / hortatur summi partem deposcere iuris / atque alternatos sociato consule fasces / et, si partita renuant sedisse curuli / aequatumque decus geminasque uidere secures, / ultorem ante oculos atque ora astare repulsae.
<Sil. 11.64>	ergo electa manus gressu fert dicta citato.
<Sil. 11.65>	antistat cunctis praecellens Virrius ore, / sed genus obscurum nullique furore secundus.
<Sil. 11.67>	qui postquam coetu patrum ingentique senatu / impia dementis uulgi ac uix tota profudit / consulta et tumidis incendit uocibus aures, / concordi fremitu renuentum effunditur asper / toto e concilio clamor, tum quisque fatigat / increpitans, uocumque tremit certamine templum.
<Sil. 11.73>	Hic Torquatus, auum fronte aequauisse seuera / nobilis, Heu Capua portantes talia dicta / Romuleis durastis ait succedere muris, / ad quos non ausi Carthago atque Hannibal arma / post Cannas adferre suas?
<Sil. 11.77>	numquamne per auris / it uestras, in Tarpeia cum sede Latini / orarent paria, haud uerbis, haud uoce, sed acri / propulsum dextra, qui tum mandata superbo / ore adportabat, tanto per limina templi / turbine praecipitem reuoluti corporis actum, / ut saeuo adflictus saxo spectante piaret / tristia dicta Ioue et lueret uerba impia leto?
<Sil. 11.85>	en ego progenies eius, qui sede Tonantis / expulit orantem et nuda Capitolia consul / defendit dextra.
<Sil. 11.87>	rabidum hinc palmasque uirorum / intentantem oculis proauitaque facta parantem / ut uidit maiore adeo crudescere motu, / excipit his frendens Fabius: Pro cuncta pudendi!
<Sil. 11.91>	sedes, ecce, uacat, belli uiduata procella: /
<Sil. 11.92>	quem, quaeso, e uobis huic imposuisse paratis / inque locum Pauli quemnam datis?
<Sil. 11.93>	an tua, Virri, / prima atque ante alios sors, concedente senatu, / te citat ac nostris aequat iam purpura Brutis?
<Sil. 11.96>	i, demens, i, quo tendis; tibi perfida fasces / det Carthago suos.
<Sil. 11.97>	medio feruore loquentis / impatiens ultra gemitu cohibere furorem / fulminea toruum exclamat Marcellus ab ira: /
<Sil. 11.100>	Quae tandem et quam lenta tenet patientia mentem, / o confuse nimis Gradiui turbine Varro, / ut perferre queas furibunda insomnia consul?
<Sil. 11.103>	nonne exturbatos iam dudum limine templi / praecipites agis ad portas, et discere cogis / semiuiros, quod sit nostro de more creati / consulis imperium?
<Sil. 11.106>	non umquam sobria pubes / et peritura breui, moneo, ocius urbe facesse.
<Sil. 11.108>	muros ante tuos, ut par est, debita ductor / armatus responsa dabit.
<Sil. 11.109>	consurgere cuncti / hinc pariter magnoque uiros clamore premebant.
<Sil. 11.111>	necnon et foribus propere Campana iuuentus / extulit ipsa gradum, tantaeque dolore repulsae / concitus Hannibalem uoluebat Virrius ore.
<Sil. 11.114>	Fuluius (huic nam spondebant praesagia mentis / uenturum decus, et Capuae pereuntis imago / iam tum erat ante oculos) Non si Carthaginis inquit / ductorem uestris deuinctum colla catenis / Romam uictor agis, posthac intrare Quirini / sacratas dabitur sedes.
<Sil. 11.119>	tende ocius, oro, / quo mens aegra uocat.
<Sil. 11.120>	referunt haec inde citati / mixta minis et torua trucis responsa senatus.
<Sil. 11.122>	Tantane, omnipotens, caligine mersa latere / fata placet?
<Sil. 11.123>	ueniet quondam felicior aetas, / cum pia Campano gaudebit consule Roma / et per bella diu fasces perque arma negatos / ultro ad magnanimos referet secura nepotes.
<Sil. 11.127>	poena superborum tamen haec durabit auorum, / quod non ante suos Capua ad suffragia mittet, / quam Carthago suos.
<Sil. 11.130>	Postquam nunc dicta senatus, / nunc facta exposuit, tum ueris falsa per artem / Virrius admiscens cecinit fatale cruenti / turbatis signum belli.
<Sil. 11.133>	furiata iuuentus / arma, arma Hannibalemque uolunt.
<Sil. 11.134>	ruit undique uulgus / et Poenos in tecta uocant.
<Sil. 11.135>	ingentia facta / Sidonii iuuenis celebrant: ut ruperit Alpes / Herculei socius decoris diuisque propinquas / transierit cursu rupes, ut caede referta / clauserit Eridani uictor uada, uictor ut idem / Lydia Romano turbarit stagna cruore, / ut Trebiae ripas aeterno nomine famae / tradiderit Paulumque idem inter proelia et idem / Flaminium, proceres rerum, demiserit umbris.
<Sil. 11.144>	his super excisam primori Marte Saguntum / et iuga Pyrenes et Hiberum et sacra parentis / iuratumque uiro bellum puerilibus annis / accumulant.
<Sil. 11.147>	unum, ducibus tot caede peremptis, / tot fusis acie, stare inter proelia nullis / attactum telis.
<Sil. 11.149>	superum cum munere detur / huic sociare uiro dextras et foedere iungi, / fastus exanguis populi uanumque tumorem / nimirum Capua et dominatum perferat urbis, / ceu famulis fasces aequataque iura negantis?
<Sil. 11.154>	prorsus enim tanto potiorem nomine habendum / Varronem, ut fugiat consul fulgentior ostro.
<Sil. 11.156>	Talia iactantes iam lectam sorte parabant / mittere quae Tyrios adiungat foedere pubem.
<Sil. 11.158>	sed non inuictum ponebat pectore robur / tum solum Decius Capuae decus.
<Sil. 11.159>	isque receptus / in medios coetus (neque enim differre dabatur) / Itis, ait ciues, uiolanda ad iura parentum / damnatumque caput temerati foederis aris / iungitis hospitio?
<Sil. 11.163>	quae tanta obliuio recti?
<Sil. 11.164>	magnum atque in magnis positum populisque uirisque / haud uersam ostentare fidem!
<Sil. 11.165>	nunc tempus inire / proelia pro Rutulis, nunc signa aciemque mouere, / dum trepidae res, et medicinam uulnera poscunt: /
<Sil. 11.168>	is locus officio, cum cessant prospera, cumque / dura ad opem Fortuna uocat.
<Sil. 11.169>	nam laeta fouere / haud quaquam magni est animi decus.
<Sil. 11.170>	huc, age, adeste.
<Sil. 11.171>	noui dis animas similes et pectora magnis / numquam angusta malis.
<Sil. 11.172>	capiunt, mihi credite, Cannas / et Trasimenna uada et Pauli memorabile letum.
<Sil. 11.174>	hi sunt qui uestris infixum moenibus hostem / deiecere manu et Capuam eripuere superbis / Samnitum iussis.
<Sil. 11.176>	hi sunt qui iura dedere / terrore expulso Sidicinaque bella remorunt.
<Sil. 11.178>	quos fugitis socios?
<Sil. 11.178>	quosue additis?
<Sil. 11.178>	ille ego sanguis / Dardanius, cui sacra pater, cui nomina liquit / ab Ioue ducta Capys magno cognatus Iulo, / ille ego semihomines inter Nasamonas et inter / saeuum atque aequantem ritus Garamanta ferarum / Marmarico ponam tentoria mixtus alumno, / ductoremque feram, cui nunc pro foedere proque / iustitia est ensis solaeque e sanguine laudes?
<Sil. 11.186>	non ita, non Decio permixtum fasque nefasque, / haec ut uelle queat.
<Sil. 11.187>	nullo nos inuida tanto / armauit Natura bono, quam ianua mortis / quod patet et uita non aequa exire potestas.
<Sil. 11.190>	Haec uana auersas Decius iactauit ad auris.
<Sil. 11.191>	ast delecta manus iungebat foedera Poeno.
<Sil. 11.192>	iamque aderat praemissa duci turbante tumultu / Autololes numerosa cohors.
<Sil. 11.193>	ipse agmine magno / festinata citus per campos signa mouebat.
<Sil. 11.195>	et Decius: Nunc hora, uiri, nunc tempus.
<Sil. 11.195>	adeste, / dum Capua dignum, dum me duce dextera uindex / molitur facinus: procumbat barbara pubes.
<Sil. 11.198>	pro se quisque alacres rapite hoc decus.
<Sil. 11.198>	hostis adire / si parat, obstructas praebete cadauere portas / et ferro purgate nefas.
<Sil. 11.200>	hic denique solus / eluerit sanguis maculatas crimine mentes.
<Sil. 11.202>	Dumque ea nequiquam non ulli laeta profatur, / audita asperitate uiri coeptoque feroci, / multa feta gerens ira praecordia, Poenus / astabat muris propereque accersere lectos / immitem castris Decium iubet.
<Sil. 11.206>	horrida uirtus / armatumque fide pectus rectique cupido / et maior Capua mens imperterrita mole / inuicta stabat toruoque minacia uultu / iussa ducis uerbisque etiam incessebat amaris.
<Sil. 11.211>	quem Libyae rector tot signa, tot arma ferentis / spernentem increpitans magno clamore profatur: /
<Sil. 11.213>	Post Paulum, post Flaminium componimur, eheu, / uecordi Decio, mecum certasse uolenti / in decus et famam leti.
<Sil. 11.215>	rapite (ite citati) / signa, duces.
<Sil. 11.216>	pateatne mihi Campana uetante / urbs Decio, explorare libet, noua bella mouenti / cui patuere Alpes, saxa impellentia caelum / atque uni calcata deo.
<Sil. 11.219>	suffuderat ora / sanguis et a toruo surgebant lumine flammae.
<Sil. 11.221>	tum rictus spumans et anhelis faucibus acta / uersabant penitus dirum suspiria murmur.
<Sil. 11.223>	sic urbem inuectus, toto comitante senatu / et uulgo ad spectanda ducis simul ora ruente, / effundit cunctam rabiem irarumque procellas.
<Sil. 11.226>	Necnon et Decio propiora pericula mentem / flammarant, tempusque adeo cernebat adesse, / quo laudes ducis inuicti superaret inermis.
<Sil. 11.229>	non illum fuga, non clausi occuluere penates, / sed liber, ueluti nullus penetrasset in urbem / Hannibal, intrepido seruauerat otia uultu, / cum iuuenem saeuis, horrendum, concitus armis / inuadit globus et pedibus sublime sedentis / ductoris sistit.
<Sil. 11.234>	tonat inde ferocibus alte / incessens uictor dictis: Solusne ruentem / fulcire ac reuocare paras a funere Romam, / o demens?
<Sil. 11.237>	en, qui diuum mihi munera tanta / eripiat.
<Sil. 11.238>	Decio prorsus seruabar inerti / uincendus, Decio imbelli, cui femina nulla / orta in Agenoreis nostrae Carthaginis oris / cesserit.
<Sil. 11.241>	huic agedum (nam cur indigna feramus / magnanimi?) , miles, meritas innecte catenas.
<Sil. 11.243>	dixerat haec, necdum finem conuicia norant: /
<Sil. 11.244>	inlatus uelut armentis super ardua colla / cum sese imposuit uictorque immane sub ira / infremuit leo et immersis grauis unguibus haesit, / mandit anhelantem pendens ceruice iuuencum.
<Sil. 11.248>	at Decius, dum uincla ligant, Necte ocius inquit / (nam sic Hannibalem decet intrauisse) catenas, / foederis infausti pretium.
<Sil. 11.250>	sic uictima prorsus / digna cadit Decius.
<Sil. 11.251>	nec enim te sanguine laetum / humano sit fas caesis placasse iuuencis.
<Sil. 11.253>	en dextra!
<Sil. 11.253>	en foedus!
<Sil. 11.253>	nondum tibi curia necdum / templorum intrati postes: iam panditur acri / imperio carcer.
<Sil. 11.255>	perge ac primordia tanta / accumula paribus factis.
<Sil. 11.256>	mihi fama sub umbras / te feret oppressum Capuae cecidisse ruinis.
<Sil. 11.258>	nec plura effari concessum.
<Sil. 11.258>	obnubitur atra / ueste caput, trahiturque ferox ante ora suorum.
<Sil. 11.260>	Exin uictor ouans sedato pectore tandem / spectandis urbis tectis templisque serenos / laetus circumfert oculos et singula discit: /
<Sil. 11.263>	quis muris sator, et pubes sit quanta sub armis, / quot bello pateant argenti aerisque talenta, / nunc qualis frenata acies, nunc deinde pedestris / copia quanta uiris.
<Sil. 11.266>	monstrant Capitolia celsa / Stellatisque docent campos Cereremque benignam.
<Sil. 11.268>	iamque diem ad metas defessis Phoebus Olympo / impellebat equis, fuscabat et Hesperos umbra / paulatim infusa properantem ad litora currum: /
<Sil. 11.271>	instituunt de more epulas festamque per urbem / regifice extructis celebrant conuiuia mensis.
<Sil. 11.273>	ipse, deum cultu et sacro dignatus honore, / praecipuis multoque procul splendentibus ostro / accipitur sublime toris.
<Sil. 11.275>	non una ministri / turba gregis: posuisse dapes his addita cura, / his adolere focos, his ordine pocula ferre; / necnon et certis struitur penus.
<Sil. 11.278>	aspera mensa / pondera caelati fulgent antiquitus auri.
<Sil. 11.280>	eripiunt flammae noctem, strepituque mouentum / murmurat alta domus.
<Sil. 11.281>	stupet inconsuetus opimae / Sidonius mensae miles faciemque superbi / ignotam luxus oculis mirantibus haurit.
<Sil. 11.284>	uescitur ipse silens et tantos damnat honores / esse epulis facilesque coli tanto agmine mensas, / donec pulsa fames et Bacchi munera duram / laxarunt mentem.
<Sil. 11.287>	tum frontis reddita demum / laetitia, et positae grauiores pectore curae.
<Sil. 11.289>	Personat Euboica Teuthras testudine, Cymes / incola, et obtusas immiti murmure saeuae / inter bella tubae permulcet cantibus auris.
<Sil. 11.292>	namque chaos, caecam quondam sine sidere molem / non surgente die, ac mundum sine luce canebat.
<Sil. 11.294>	tum deus ut liquidi disclusset stagna profundi / tellurisque globum media compage locasset; / ut celsum superis habitare dedisset Olympum, / castaque Saturni monstrabat saecula patris.
<Sil. 11.298>	iamque Iouem et laetos per furta canebat amores / Electraeque toros Atlantidos, unde creatus / proles digna deum tum Dardanus, isque Tonanti / ut det Erichthonium magna de stirpe nepotem; / hinc Tros, hinc Ilus, generis tunc ordine longo / Assaracus, nulloque minor famaue manuue / tum Capys ut primis dederit sua nomina muris.
<Sil. 11.305>	concelebrant plausu pariter Sidonia pubes / Campanaeque manus.
<Sil. 11.306>	ante omnis ductor honori / nominis augusto libat carchesia ritu; / cetera quem sequitur Bacchique e more liquorem / inrorat mensis turba ardescitque Lyaeo.
<Sil. 11.310>	Interea, Tyrio resoluta in gaudia coetu / conuerso (neque enim, iuuenis non digne sileri, / tramittam tua coepta libens famamque negabo / quamquam imperfectis, magnae tamen indolis, ausis), / mens una, inuiolata mero nullisque uenenis / potandi exarmata decus, pugnaeque necisque / Sidoniae tacito uoluebat pectore molem.
<Sil. 11.317>	quoque esset miranda magis tam sacra libido, / Pacuuio genitus patrias damnauerat artis.
<Sil. 11.319>	is uariis oneratum epulis atque atria tardo / linquentem gressu comitatus pone parentem, / postquam posse datum meditata aperire nouosque / pandere conatus, et liber parte relicta / tectorum a tergo patuit locus, Accipe digna / et Capua et nobis inquit consulta: (togaque / armatum amota nudat latus) hoc ego bellum / conficere ense paro atque auulsum ferre Tonanti / rectoris Libyci uictor caput.
<Sil. 11.327>	hic erit ille, / qui polluta dolis iam foedera sanciet, ensis.
<Sil. 11.329>	si perferre nequit spectacula tanta senectus / et tremit inceptis lasso maioribus aeuo, / at tu securis concede penatibus et me / linque meae menti.
<Sil. 11.332>	summum quod credis et aequas / Hannibalem superis, o quantum nomine maior / iam Poeno tibi natus erit!
<Sil. 11.334>	uibrabat ab ore / ignis atrox, animusque uiri iam bella gerebat, / cum senior, tanti pondus conaminis aegra / iam dudum uix aure ferens, tremebundus ibidem / sternitur et pedibus crebro pauida oscula figens: /
<Sil. 11.339>	Per si quid superest uitae, per iura parentis / perque tuam nostra potiorem, nate, salutem, / absiste inceptis, oro, ne sanguine cernam / polluta hospitia ac tabo repleta cruento / pocula et euersas pugnae certamine mensas.
<Sil. 11.344>	tune illum, quem non acies, non moenia et urbes / ferre ualent, cum frons propior lumenque corusco / igne micat, tune illa uiri quae uertice fundit / fulmina pertuleris, si uiso intorserit ense / diram, qua uertit per campos agmina, uocem?
<Sil. 11.349>	fallit te, mensas inter quod credis inermem.
<Sil. 11.350>	tot bellis quaesita uiro, tot caedibus armat / maiestas aeterna ducem.
<Sil. 11.351>	si admoueris ora, / Cannas et Trebiam ante oculos Trasimennaque busta / et Pauli stare ingentem miraberis umbram.
<Sil. 11.354>	quid?
<Sil. 11.354>	tanto in casu comitum iuxtaque iacentum / torpebunt dextrae?
<Sil. 11.355>	parce, oro, et desine uelle, / cui nequeas uictor superesse.
<Sil. 11.356>	an tristia uincla / et Decius non erudiunt componere mentem?
<Sil. 11.358>	Talia commemorans, famae maioris amore / flagrantem ut uidit iuuenem surdumque timori, / Nil ultra posco, refer in conuiuia gressum; / approperemus: ait non iam tibi pectora pubis / Sidoniae fodienda manu tutantia regem: /
<Sil. 11.363>	hoc iugulo dextram explora.
<Sil. 11.363>	namque haec tibi ferrum, / si Poenum inuasisse paras, per uiscera ferrum / nostra est ducendum.
<Sil. 11.365>	tardam ne sperne senectam.
<Sil. 11.366>	opponam membra atque ensem extorquere negatum / morte mea eripiam.
<Sil. 11.367>	lacrimae tunc ore profusae, / et magna superum cura seruatus in arma / Scipiadae Poenus, nec tantum fata dederunt / externa peragi dextra.
<Sil. 11.370>	pulcherrimus irae / et dignus fieri compos memorabilis ausi, / amisit quantam posito conamine laudem, / cui tantum est uoluisse decus.
<Sil. 11.373>	tum reddere sese / festinant epulis et tristia fronte serenant, / donec laeta uirum soluit conuiuia somnus.
<Sil. 11.376>	Postera lux Phaethontis equos proferre parabat, / iam rapido summis curru splendente sub undis, / et iuuenis magno generatus Hamilcare duras / iam dudum exercet curas.
<Sil. 11.379>	Carthaginis arces / ire ferox Mago et patribus portare iubetur / nuntius acta ducis.
<Sil. 11.381>	praeda et captiua leguntur / corpora dereptaeque uiris sub Marte cruento / exuuiae, fausti superis libamina belli.
<Sil. 11.384>	altera curarum Libycis dimittitur oris / heu Decius, reduci lentas seruatus ad iras, / ni poenae iuuenem indignae miseratus ab alto / Iuppiter antiquam Batti uertisset ad urbem.
<Sil. 11.388>	hic Pellaea uirum Ptolomaei sceptra uehentum / eripuere minis, resolutaque uincula collo.
<Sil. 11.390>	atque eadem uitae custos mox deinde quieto / accepit tellus ossa inuiolata sepulchro.
<Sil. 11.392>	Nec Venerem interea fugit exoptabile tempus / Poenorum mentes caeco per laeta premendi / exitio et luxu corda importuna domandi.
<Sil. 11.395>	spargere tela manu passim fallentia natis / imperat et tacitas in pectora mittere flammas.
<Sil. 11.397>	tum pueris dulce adridens: Eat improba Iuno / et nos (nec mirum, quid enim sumus?) acta secundis / despiciat.
<Sil. 11.399>	ualet illa manu, ualet illa lacertis: /
<Sil. 11.400>	paruula nos arcu puerili spicula sensim / fundimus, et nullus nostro de uulnere sanguis.
<Sil. 11.402>	uerum, agite, o mea turba, precor (nunc tempus), adeste / et Tyriam pubem tacitis exurite telis.
<Sil. 11.404>	amplexu multoque mero somnoque uirorum / profliganda acies, quam non perfregerit ensis, / non ignes, non immissis Gradiuus habenis.
<Sil. 11.407>	combibat inlapsos ductor per uiscera luxus, / nec pudeat picto fultum iacuisse cubili, / nec crinem Assyrio perfundere pugnet amomo.
<Sil. 11.410>	ille sub hiberno somnos educere caelo / iactator tectis malit consumere noctes, / ac ponat ritus uescendi saepe citato / dum residet sub casside equo, discatque Lyaeo / imbellem donare diem.
<Sil. 11.414>	tum deinde madenti / post epulas sit grata chelys, segnisque soporas / aut nostro uigiles ducat sub numine noctes.
<Sil. 11.417>	Haec postquam Venus, adplaudit lasciuus et alto / mittit se caelo niueis exercitus alis.
<Sil. 11.419>	sentit flammiferas pubes Maurusia pennas, / et pariter fusis tepuerunt pectora telis.
<Sil. 11.421>	Bacchi dona uolunt epulasque et carmina rursus / Pieria liquefacta lyra.
<Sil. 11.422>	non acer aperto / desudat campo sonipes, non ulla per auras / lancea nudatos exercet torta lacertos.
<Sil. 11.425>	mollitae flammis lymphae languentia somno / membra fouent, miserisque bonis perit horrida uirtus.
<Sil. 11.427>	ipse etiam, adflatus fallente Cupidine, ductor / instaurat mensas dapibus repetitque uolentum / hospitia et patrias paulatim decolor artis / exuit, occulta mentem uitiante sagitta.
<Sil. 11.431>	altera iam patria atque aequo sub honore uocatur / altera Carthago Capua, intactumque secundae / fortunae ingenium uitia adlectantia quassant.
<Sil. 11.434>	nec luxus ullus mersaeque libidine uitae / Campanis modus: accumulant uariasque per artis / scaenarum certant epulas distinguere ludo, / ut strepit assidue Phrygiam ad Nilotica loton / †Memphis Amyclaeo passim lasciua Canopo.
<Sil. 11.439>	inprimis dulcem, Poeno laetante, per auris / nunc uoce infundit Teuthras, nunc pectine cantum.
<Sil. 11.441>	isque ubi mirantem resonantia pollice fila / ductorem uidit Libyae, canere inde superbas / Aoniae laudes sensim testudinis orsus, / concordem citharae mouit per carmina linguam / uincere linquentis uitam quae possit olores, / atque haec e multis carpsit mollissima mensae: /
<Sil. 11.447>	Argolicis quondam populis, mirabile dictu, / exaudita chelys lapidem testudine felix / ducere et in muris posuisse uolentia saxa.
<Sil. 11.450>	haec Amphionio uallauit pectine Thebas / ac silice aggeribus per se scandente uocatis / iussit in immensum cantatas surgere turris.
<Sil. 11.453>	altera turbatum plectro moderata profundum / et tenuit phocas et in omni Protea forma / traxit et aequoreo portauit Ariona dorso.
<Sil. 11.456>	iam quae Peliaca formabat rupe canendo / heroum mentes et magni pectora Achillis, / Centauro dilecta chelys, compesceret iras / percussa fide uel pelagi uel tristis Auerni.
<Sil. 11.460>	namque chaos, caecam quondam sine sidere molem / non surgente die, ac mundum sine luce canebat.
<Sil. 11.462>	tum deus ut liquidi †discisset stagna profundi / tellurisque globum media compage locasset; / ut celsum superis habitare dedisset Olympum, / castaque Saturni monstrabat saecula patris.
<Sil. 11.466>	sed quos pulsabat Riphaeum ad Strymona, nerui, / auditus superis, auditus manibus Orpheus, / emerito fulgent clara inter sidera caelo.
<Sil. 11.469>	hunc etiam mater, tota comitante sororum / Aonidum turba, mater mirata canentem.
<Sil. 11.471>	non illo Pangaea iuga aut Mauortius Haemus, / non illo modulante sonos stetit ultima Thrace: /
<Sil. 11.473>	cum siluis uenere ferae, cum montibus amnes, / immemor et dulcis nidi positoque uolatu / non mota uolucris captiua pependit in aethra.
<Sil. 11.476>	quin etiam, Pagasaea ratis, cum caerula nondum / cognita terrerent pontoque intrare negarent, / ad puppim sacrae, cithara eliciente, carinae / adductum cantu uenit mare.
<Sil. 11.479>	pallida regna / Bistonius uates flammisque Acheronta sonantem / placauit plectro et fixit reuolubile saxum.
<Sil. 11.482>	o dirae Ciconum matres Geticique furores / et damnata deis Rhodope!
<Sil. 11.483>	tulit ora reuulsa / in pontum, ripis utraque sequentibus, Hebrus.
<Sil. 11.485>	tum quoque, cum rapidi caput a ceruice recisum / portarent fluctus, subito emicuere per undas / ad murmur cete toto exultantia ponto.
<Sil. 11.488>	Sic tunc Pierius bellis durata uirorum / pectora Castalio frangebat carmine Teuthras.
<Sil. 11.490>	interea placida attulerant iam flamina terris / Magonem Libycis.
<Sil. 11.491>	lauro redimita subibat / optatos puppis portus, pelagoque micabant / captiua arma procul celsa fulgentia prora.
<Sil. 11.494>	at patulo surgens iam dudum ex aequore late / nauticus implebat resonantia litora clamor, / et simul adductis percussa ad pectora tonsis / centeno fractus spumabat uerbere pontus.
<Sil. 11.498>	nec lentum in medios rapienda ad gaudia uulgus / procurrit fluctus, elataque turba fauore / certatim ingenti celebrat noua gaudia plausu.
<Sil. 11.501>	aequatur rector diuis: illum undique matres, / illum turba minor moniti gaudere nepotes, / et senior manus et iuxta populusque patresque / mactatis superum dignantur honore iuuencis.
<Sil. 11.505>	sic patriam Mago et portas ingressus ouantis / fraternae laudis fama.
<Sil. 11.506>	ruit inde senatus, / et multo patrum stipatur curia coetu.
<Sil. 11.508>	tum diuos ueneratus auum de more uetusto / Martem ait egregium et fractas, quis Itala tellus / nitebatur, opes, pars ipse haud parua laborum, / nuntio.
<Sil. 11.511>	pugnatum superis in uota secundis.
<Sil. 11.512>	est locus, Aetoli signat quem gloria regis, / possessus quondam prisca inter saecula Dauno.
<Sil. 11.514>	umentis rapido circumdat gurgite campos / Aufidus et stagnis intercipit arua refusis, / mox fluctus ferit Hadriacos magnoque fragore / cedentem impellit retrorsus in aequora pontum.
<Sil. 11.518>	hic Varro et magnum Latia inter nomina Paulus / nomen, quis rerum ducibus permissa potestas, / uixdum depulsa nigrae caligine noctis / inuadunt campum et late fulgentibus armis / accendunt ultro lucem surgentis Eoi.
<Sil. 11.523>	nos contra (nam germanum furor acer agebat / optatae pugnae) castris cita signa mouemus.
<Sil. 11.525>	intremit et tellus et pulsus mugit Olympus.
<Sil. 11.526>	hic fluuium et campos abscondit caede uirorum / ductor, quo numquam maiorem ad bella tulerunt / rectorem terrae.
<Sil. 11.528>	uidi cum turbine saeuo / Ausonia et sonitu bellantis fusa per agros / uni terga daret.
<Sil. 11.530>	uidi cum Varro citato / auferretur equo, proiectis degener armis.
<Sil. 11.532>	quin et magnanimum perfosso corpore telis / strage super socium uidi te, Paule, cadentem.
<Sil. 11.534>	Aegatis ille et seruilia foedera larga / ultus caede dies: non plus optasse liberet / quam tum concessit dexter deus.
<Sil. 11.536>	altera iam lux / si talis redeat, populis sis omnibus una / tum, Carthago, caput terrasque colare per omnis.
<Sil. 11.539>	testes hi stragis, quos signum inlustre superbis / mos laeua gestare uiris.
<Sil. 11.540>	tum funditur ante / ora admirantum praefulgens anulus auro / datque fidem uerbis haud paruo insignis aceruo.
<Sil. 11.543>	hinc iterum repetens, Restat nunc sedibus imis / uertenda atque aequanda solo iam subruta Roma.
<Sil. 11.545>	adnitamur: ait uires refouete tot haustas / casibus, et pateant non parca aeraria dextris / quas emimus bello.
<Sil. 11.547>	defit iam belua, tristis / Ausoniis terror, necnon alimenta fatigant.
<Sil. 11.549>	Atque ea dum memorat, toruo conuersus in ora / Hannonis uultu, quem gliscens gloria prauum / ductoris studio iam dudum agitabat acerbo: /
<Sil. 11.552>	Iamne tibi dextras inceptaque nostra probamus?
<Sil. 11.553>	iam fas Dardanio me non seruire colono?
<Sil. 11.554>	anne iterum Hannibalem dedi placet?
<Sil. 11.554>	atra ueneno / inuidiae nigroque undantia pectora felle, / tandem tot titulis totque exorata tropaeis, / infelix muta.
<Sil. 11.557>	dextra en, en dextera, quam tu / Aeneadis lacerare dabas, et litora et amnes / et stagna et latos impleuit sanguine campos.
<Sil. 11.560>	haec Mago, atque animos fauor haud obscurus alebat.
<Sil. 11.561>	Cui, simul inuidia atque ira stimulantibus, Hannon: /
<Sil. 11.562>	Talia uesani iuuenis conuicia miror / haud equidem: tumet ingenio, fraternaque corda / non tarde agnoscas et uirus futtile linguae.
<Sil. 11.565>	qui ne mutatum uanis absistere credat, / nunc pacem orandum, nunc improba foedere rupto / arma reponendum et bellum exitiale cauendum / auctor ego.
<Sil. 11.568>	atque adeo uosmet perpendite, quaeso, / quid ferat: haud aliud nobis censere relictum est.
<Sil. 11.570>	tela, uiros, aurum, classis, alimenta precatur / belligeramque feram.
<Sil. 11.571>	uictus non plura dedissem.
<Sil. 11.572>	sanguine Dardanio Rutulos saturauimus agros, / et iacet in campis Latium.
<Sil. 11.573>	deponere curas / tandem ergo, bone, da uictor, liceatque sedere / in patria, liceat non exhaurire rapacis / impensis belli uacuatos saepe penates.
<Sil. 11.577>	nunc en, nunc, inquam (falsa ut praesagia nostra / sint, oro, mensque augurio ludatur inani), / haud procul est funesta dies.
<Sil. 11.579>	atrocia noui / corda ac prospicio natas e cladibus iras.
<Sil. 11.581>	uos ego, uos metuo, Cannae.
<Sil. 11.581>	summittite signa / atque adeo temptate, agedum, ac deposcite pacem: /
<Sil. 11.583>	non dabitur.
<Sil. 11.583>	parat ille dolor, mihi credite, maius / exitium accepto, citiusque haec foedera uictor / quam uictus dabit.
<Sil. 11.585>	atque adeo, qui tanta superbo / facta sonas ore et spumanti turbine perflas / ignorantum aures, dic, en, germanus in armis / ille tuus par Gradiuo, per saecula tellus / cui similem numquam ductorem in bella creauit, / moenia Romuleae cur nondum uiderit urbis?
<Sil. 11.591>	scilicet e gremio matrum rapiamus in hostem / nondum portandis habiles grauioribus armis, / aeratas iussi texamus mille carinas, / atque omnis Libyae quaeratur belua terris, / ut longa imperia atque armatos proroget annos / Hannibal et regnum trahat usque in tempora fati?
<Sil. 11.597>	uos uero (neque enim occulto circumdamur astu) / ne dulcis spoliate domos, castrisque potentum / atque opibus sancite modum.
<Sil. 11.599>	pax optima rerum / quas homini nouisse datum est, pax una triumphis / innumeris potior, pax custodire salutem / et ciuis aequare potens reuocetur in arcis / tandem Sidonias, et fama fugetur ab urbe / perfidiae, Phoenissa, tua.
<Sil. 11.604>	si tanta libido / armorum tenet atque enses non reddere perstat / poscenti patriae, nil suppeditare furori / hortor et haec fratri Magonem dicta referre.
<Sil. 11.608>	Plura adnectentem (neque enim satiauerat iras / dicendo) clamor turbat diuersa uolentum: /
<Sil. 11.610>	Si Libyae decus, haud ulli superabilis armis, / Hannibal est irae tibi, destituemus ad ipsas / uictorem metas nec opum adiumenta feremus, / inuidia unius sceptra ut iam parta retardet?
<Sil. 11.614>	inde alacres tribuunt quae belli posceret usus / absentique suum iactant sub teste fauorem.
<Sil. 11.616>	mox eadem terris placitum traducere Hiberis, / dum malus obtrectat facta immortalia liuor / nec sinit adiutas ductoris crescere laudes.
<Sil. 12.1>	Iam terra glaciale caput fecundaque nimbis / tempora et austrifero nebulosam uertice frontem / immitis condebat Hiems, blandisque salubre / uer Zephyris tepido mulcebat rura sereno.
<Sil. 12.5>	prorumpit Capua Poenus uicinaque late / praemisso terrore quatit, ceu condita bruma, / dum Riphaea rigent Aquilonis flamina, tandem / euoluit serpens arcano membra cubili / et spondente die nouus emicat atque coruscum / fert caput et saniem sublatis faucibus efflat.
<Sil. 12.11>	at Libyci ducis ut fulserunt signa per agros, / desolata metu cuncta, et suadente pauore / uallo se clausere simul trepidique salutis / expectant ipsis metuentes moenibus hostem.
<Sil. 12.15>	Sed non ille uigor qui ruptis Alpibus arma / intulerat dederatque uias Trebiaque potitus / Maeonios Italo scelerauit sanguine fluctus / tunc inerat.
<Sil. 12.18>	molli luxu madefacta meroque / †inlecebris somni torpentia membra fluebant.
<Sil. 12.20>	quis gelidas suetum noctes thorace grauatis / sub Ioue non aequo trahere et tentoria saepe / spernere, ubi hiberna ruerent cum grandine nimbi, / ac ne nocte quidem clipeiue ensesue reposti, / non pharetrae aut iacula, et pro membris arma fuere, / tum graue cassis onus maioraque pondera uisa / parmarum ac nullis fusae stridoribus hastae.
<Sil. 12.27>	Prima instaurantem sensit certamina mitis / Parthenope, non diues opum, non spreta uigoris, / sed portus traxere ducem secura uolentem / aequora, quae peteret ueniens Carthagine puppis.
<Sil. 12.31>	Sirenum dedit una suum (memorabile) nomen / Parthenope muris Acheloias, aequore cuius / regnauere diu cantus, cum dulce per undas / exitium miseris caneret non prospera nautis.
<Sil. 12.35>	nunc molles urbi ritus atque hospita Musis / otia et exemptum curis grauioribus aeuum.
<Sil. 12.37>	haec pone adgressus (nam frontem clauserat aequor) / moenia non ullas ualuit perfringere Poenus / tota mole uias frustraque inglorius ausi / pulsauit quatiens obstructas ariete portas.
<Sil. 12.41>	stabat Cannarum Graia ad munimina uictor / nequiquam et cautae mentis consulta probabat / euentu, qui post Dauni stagnantia regna / sanguine Tarpeias ire abstinuisset ad arces.
<Sil. 12.45>	En, qui nos segnes et nescire addere cursum / factis iactastis, quod uobis scandere nuper / non acie ex ipsa concessum moenia Romae, / intrate atque epulas promissas sede Tonantis / his, quae Graia manus defendit, reddite tectis.
<Sil. 12.50>	talia iactabat famaeque pudore futurae, / inritus incepti prima si absisteret urbe, / audebat cuncta atque acuebat fraudibus enses.
<Sil. 12.53>	sed subitae muris flammae totoque fluebant / aggeris anfractu tela improuisa per auras.
<Sil. 12.55>	haud secus, occuluit saxi quo uertice fetus / ales fulua Iouis, tacito si ad culmina nisu / euasit serpens terretque propincus hiatu, / illa hostem rostro atque adsuetis fulmina ferre / unguibus incessens nidi circumuolat orbem.
<Sil. 12.60>	Tandem ad uicinos Cumarum uertere portus / defessus subiit uarioque lacessere motu / fortunam et famae turbando obstare sinistrae.
<Sil. 12.63>	sed custos urbi Gracchus tutela uel ipsis / certior arcebat muris iterumque sedere / portis atque aditus iterum sperare uetabat.
<Sil. 12.66>	lustrat inops animi rimaturque omnia circum / alite uectus equo rursusque hortatibus infit / laudum agitare suos: Pro di, quis terminus inquit / ante urbes standi Graias, oblite tuorum / factorum miles?
<Sil. 12.70>	quis erit modus?
<Sil. 12.70>	Alpibus astat / nimirum maior moles, et scandere caelum / pulsantis iubeo scopulos.
<Sil. 12.72>	quamquam altera detur / si similis tellus, aliaeque repente sub astra / exsurgant rupes, non ibis et arduus arma / me ducente feres?
<Sil. 12.75>	tene heu Cumanus hiantem / agger adhuc murusque tenet Gracchusue, moueri / non ausus portis?
<Sil. 12.77>	paruo in discrimine cerno / an uobis gentes quaecumque labore parastis / casu gesta putent?
<Sil. 12.79>	per uos Tyrrhena fauentum / stagna deum, per ego et Trebiam cineresque Sagunti / obtestor, dignos iam uosmet reddite uestra / quam trahitis fama et reuocate in pectora Cannas.
<Sil. 12.83>	Sic ductor fessas luxu attritasque secundis / erigere et uerbis temptabat sistere mentes.
<Sil. 12.85>	atque hic perlustrans aditus fulgentia cernit / arcis templa iugo, quorum tum Virrius, altae / immitis ductor Capuae, primordia pandit.
<Sil. 12.88>	Non est hoc inquit nostri, quod suspicis, aeui: /
<Sil. 12.89>	maiores fecere manus.
<Sil. 12.89>	cum regna timeret / Dictaei regis (sic fama est) linquere terras / Daedalus inuenit nec toto signa sequenti / orbe dare, aetherias aliena tollere in auras / ausus se penna atque homini monstrare uolatus.
<Sil. 12.94>	suspensum hic librans media inter nubila corpus / enauit superosque nouus conterruit ales.
<Sil. 12.96>	natum etiam docuit falsae sub imagine plumae / attemptare uias uolucrum, lapsumque solutis / pennarum remis et non felicibus alis / turbida plaudentem uidit freta.
<Sil. 12.99>	dumque dolori / indulget subito motis ad pectora palmis, / nescius heu planctu duxit moderante uolatus.
<Sil. 12.102>	hic pro nubiuago gratus pia templa meatu / instituit Phoebi atque audacis exuit alas.
<Sil. 12.104>	Virrius haec: sed enim ductor numerabat inertis / atque actos sine Marte dies ac stare pudebat.
<Sil. 12.106>	ingemit aduersis respectansque inrita tecta / urbe Dicarchea parat exsatiare dolorem.
<Sil. 12.108>	hic quoque nunc pelagus, nunc muri saxea moles / officit audenti defensantumque labores.
<Sil. 12.110>	dumque tenet socios dura atque obsaepta uiarum / rumpere nitentis lentus labor, ipse propinqua / stagnorum terraeque simul miracula lustrat.
<Sil. 12.113>	Primores adsunt Capuae: docet ille, tepentes / unde ferant nomen Baiae, comitemque dedisse / Dulichiae puppis stagno sua nomina monstrat.
<Sil. 12.116>	ast hic Lucrino mansisse uocabula quondam / Cocyti memorat medioque in gurgite ponti / Herculeum commendat iter, qua discidit aequor / Amphitryoniades armenti uictor Hiberi.
<Sil. 12.120>	ille, olim populis dictum Styga, nomine uerso / stagna inter celebrem nunc mitia monstrat Auernum: /
<Sil. 12.122>	tum tristi nemore atque umbris nigrantibus horrens / et formidatus uolucri letale uomebat / suffuso uirus caelo Stygiaque per urbes / religione sacer saeuum retinebat honorem.
<Sil. 12.126>	huic uicina palus (fama est Acherontis ad undas / pandere iter) caecas stagnante uoragine fauces / laxat et horrendos aperit telluris hiatus / interdumque nouo perturbat lumine manis.
<Sil. 12.130>	at iuxta caligantis longumque per aeuum / infernis pressas nebulis pallente sub umbra / Cimmerias iacuisse domos noctemque profundam / Tartareae narrant urbis.
<Sil. 12.133>	tum sulphure et igni / semper anhelantis coctoque bitumine campos / ostentant.
<Sil. 12.135>	tellus, atro exundante uapore / suspirans ustisque diu calefacta medullis, / aestuat et Stygios exhalat in aera flatus; / †parturit et tremulis metuendum exsibilat antris, / interdumque, cauas luctatus rumpere sedis / aut exire fretis, sonitu lugubre minaci / Mulciber immugit lacerataque uiscera terrae / mandit et exesos labefactat murmure montis.
<Sil. 12.143>	tradunt Herculea prostratos mole Gigantas / tellurem iniectam quatere, et spiramine anhelo / torreri late campos, quotiensque minantur / rumpere compagem impositam, expallescere caelum.
<Sil. 12.147>	apparet Prochyte saeuum sortita Mimanta, / apparet procul Inarime, quae turbine nigro / fumantem premit Iapetum flammasque rebelli / ore eiectantem et, si quando euadere detur, / bella Ioui rursus superisque iterare uolentem.
<Sil. 12.152>	monstrantur Vesuuina iuga atque in uertice summo / depasti flammis scopuli stratusque ruina / mons circum atque Aetnae fatis certantia saxa.
<Sil. 12.155>	necnon Misenum seruantem Idaea sepulcro / nomina et Herculeos uidet ipso in litore Baulos: /
<Sil. 12.157>	miratur pelagique minas terraeque labores.
<Sil. 12.158>	Quae postquam perspecta uiro, regressus ad altos / inde Pheretiadum muros, frondentia laeto / palmite deuastat Nysaea cacumina Gauri.
<Sil. 12.161>	hinc ad Chalcidicam transfert citus agmina Nolam.
<Sil. 12.162>	campo Nola sedet crebris circumdata in orbem / turribus et celso facilem tutatur adiri / planitiem uallo, sed, qui non turribus arma / defendenda daret, uerum ultro moenia dextra / protegeret, Marcellus opem auxiliumque ferebat.
<Sil. 12.167>	isque ubi Agenoream procul aduentare per aequor / et ferri ad muros nubem uidet, Arma, cruentus / hostis adest, capite arma, uiri clamatque capitque.
<Sil. 12.170>	circumstant rapidi iuuenes aptantque frementi / sanguineas de more iubas.
<Sil. 12.171>	sonat inde, citato / agmina disponens passu: Tu limina dextrae / seruabis portae, Nero; tu conuerte cohortes / ad laeuam patrias et Larinatia signa, / clarum Volscorum, Tulli, decus.
<Sil. 12.175>	ast ubi iusso, / per tacitum ruptis subita ui fundite portis / telorum in campos nimbum.
<Sil. 12.177>	ferar ipse reuulsa / in medios equitumque traham certamina porta.
<Sil. 12.179>	Dumque ea Marcellus, iam claustra reuellere Poeni / et scalis spretis temptabant rumpere muros.
<Sil. 12.181>	insonuere tubae passim clamorque uirorum / hinnitusque, simul litui raucoque tumultu / cornua et in membris concussa furentibus arma.
<Sil. 12.184>	fertur acerba lues disiectis incita portis / effusaeque ruunt inopino flumine turmae, / improbus ut fractis exundat molibus amnis, / propulsum ut Borea scopulis impingitur aequor, / ut rupto terras inuadunt carcere uenti.
<Sil. 12.189>	nec torrente Libys uiso armorumque uirumque / deiectus spe stare ualet.
<Sil. 12.190>	dux Dardanus instat / attonito, praegressus equo, tergisque ruentum / incumbens hasta socios nunc uoce fatigat: /
<Sil. 12.193>	Perge, age, fer gressus.
<Sil. 12.193>	dexter deus, horaque nostra est.
<Sil. 12.194>	hac iter ad muros Capuae, nunc rursus in hostem / conuersus: Sta.
<Sil. 12.195>	quo raperis?
<Sil. 12.195>	non terga tuorum, / te, ductor Libyae, increpito: sta.
<Sil. 12.196>	campus et arma / et Mars in manibus.
<Sil. 12.197>	dimitto e caede cohortes: /
<Sil. 12.198>	spectemur soli.
<Sil. 12.198>	Marcellus proelia posco.
<Sil. 12.199>	sic rector Latius, iuuenique inuadere pugnam / Barcaeo suadebat honor pretiumque pericli.
<Sil. 12.201>	Sed non haec placido cernebat pectore Iuno / coeptoque auertit suprema in fata ruentem.
<Sil. 12.203>	sistere perculsos ille et reuocare laborat: /
<Sil. 12.204>	Talesne e gremio Capuae tectisque sinistris / egredimur?
<Sil. 12.205>	state, o miseri, quis gloria summa / dedecori est.
<Sil. 12.206>	nil uos hodie, mihi credite, terga / uertentis fidum expectat.
<Sil. 12.207>	meruistis ut omnis / ingruat Ausonia, et saeuo Mauorte parastis / ne qua spes fusos pacis uitaeque maneret.
<Sil. 12.210>	uincebat clamore tubas uocisque uigore / quamuis obstructas saeuus penetrabat in auris.
<Sil. 12.212>	Polydamanteis iuuenis Pedianus in armis / bella agitabat atrox Troianaque semina et ortus / atque Antenorea sese de stirpe ferebat, / haud leuior generis fama sacroque Timauo / gloria et Euganeis dilectum nomen in oris.
<Sil. 12.217>	huic pater Eridanus Venetaeque ex ordine gentes / atque Apono gaudens populus, seu bella cieret / seu Musas placidus doctaeque silentia uitae / mallet et Aonio plectro mulcere labores, / non ullum dixere parem, nec notior alter / Gradiuo iuuenis nec Phoebo notior alter.
<Sil. 12.223>	qui postquam, effusis urgens uestigia frenis / Poenorum, iuxta galeam atque insigne perempti / agnouit spolium Pauli (puer illa gerebat / non paruo laetus ductoris munere Cinyps, / dilectus Poeno Cinyps, quo gratior ora / non fuit ac nulla nituit plus fronte decoris: / quale micat semperque nouum est quod Tiburis aura / pascit ebur, uel qui miro candoris honore / lucet in aure lapis rubris aduectus ab undis.) — / quem postquam egregium cristis et casside nota / fulgentem extremo Pedianus in agmine uidit, / ceu subita ante oculos Pauli emersisset imago / sedibus infernis amissaque posceret arma, / inuadit frendens: Tune, ignauissime, sacri / portabis capitis, quae non sine crimine uester / inuidiaque deum gestaret tegmina ductor?
<Sil. 12.239>	en Paulus.
<Sil. 12.239>	uocat inde uiri ad spectacula manis / et fugientis agit costis penetrabile telum.
<Sil. 12.241>	tum delapsus equo galeam atque insignia magni / consulis abrumpit dextra spoliatque nitentem.
<Sil. 12.243>	soluitur omne decus leto, niueosque per artus / it Stygius color et formae populatur honores.
<Sil. 12.245>	ambrosiae cecidere comae, uiolataque ceruix / marmoreum in iugulum collo labente recumbit.
<Sil. 12.247>	haud secus Oceano rediens Cythereius ignis, / cum sese Veneri iactat splendore refecto, / si subita inuadat nubes, hebetatur et atris / decrescens tenebris languentia lumina condit.
<Sil. 12.251>	ipse etiam rapta Pedianus casside nudos / attonitus stupet ad uultus irasque coercet.
<Sil. 12.253>	tum galeam magno socium clamore reportans / immitem quatiebat ecum, spumantia saeuo / frena cruentantem morsu.
<Sil. 12.255>	cui turbidus armis / obuia Marcellus rapido tulit ora tumultu / adgnoscensque decus Macte o uirtutis auitae, / macte Antenoride!
<Sil. 12.258>	nunc inquit rapta petamus, / quod superest, Libyci ductoris tegmina, et ardens / terrificis saeuam fundit stridoribus hastam.
<Sil. 12.261>	nec forsan uoti uanus foret, obuia ni uis / Gestaris opposito tenuisset corpore telum.
<Sil. 12.263>	qui dum uicinis ductorem protegit armis, / transabiit non hunc sitiens grauis hasta cruorem / ingentisque minas mutata morte peregit.
<Sil. 12.266>	auehitur raptim ductor discrimine leti / turbatus cursumque furens ad castra capessit.
<Sil. 12.268>	Iamque fugae immodicus tendit certamine gressum / praecipitem uersis Poenorum exercitus armis.
<Sil. 12.270>	adsequitur telis hostis, longasque uiritim / exsatiant iras cladum caeloque cruentos / certatim ostentant et dis ultoribus enses.
<Sil. 12.273>	ille dies primus docuit, quod credere nemo / auderet superis, Martis certamine sisti / posse ducem Libyae.
<Sil. 12.275>	raptant currusque uirosque / Massylamque feram, et uiuis auulsa reportant / tegmina bellantum atque abeunt, sub cuspide terga / contenti uidisse ducis.
<Sil. 12.278>	tum Martis adaequant / Marcellum decori: graditur comitante triumpho / maior quam ferret cum uictor opima Tonanti.
<Sil. 12.281>	Inde furens, postquam uallo uix depulit hostem, / ductor Agenoreus Quando hanc quantoque cruore / hostili labem eluerim?
<Sil. 12.283>	mea terga uidere / contigit Ausoniae?
<Sil. 12.284>	mene, inquit summe deorum, / post Trebiam statuis tam turpi funere dignum?
<Sil. 12.286>	uosque, inuicta diu, nunc heu sine Marte iuuentus, / debellata bonis Capuae, non degener ipse / gestorum Ausoniis uerti uictricia signa: /
<Sil. 12.289>	uobis terga dedi.
<Sil. 12.289>	uidi, cum ad bella uocarem, / non secus atque Italo fugere a ductore pauentis.
<Sil. 12.291>	quid relicum prisci Martis tibi, qui dare terga / me reuocante potes?
<Sil. 12.292>	fundebat talia Poenus.
<Sil. 12.293>	at Latiae sese Nolana ad moenia turmae / portantes spolia insigni clamore ferebant.
<Sil. 12.295>	At consueta grauis per longum audire suorum / euentus Roma et numquam recreata secundis, / adlato tandem faustae certamine pugnae / erigitur primoque deum se munere tollit.
<Sil. 12.299>	ante omnis pigra in Martem fugiensque laborum, / dum bellum tonat, et sese furata iuuentus / dat poenas latebrae.
<Sil. 12.301>	tum, qui dulcedine uitae / inuenere dolos iurataque foedera Poeno / corrupere, notant et purgant crimine gentem.
<Sil. 12.304>	punitur patriam meditati linquere terram / consilium infelix scelerataque culpa Metelli.
<Sil. 12.306>	talia corda uirum.
<Sil. 12.306>	sed enim nec femina cessat / mente aequare uiros et laudis poscere partem.
<Sil. 12.308>	omnis, prae sese portans capitisque manusque / antiquum decus ac derepta monilia collo, / certatim matrona ruit belloque ministrant.
<Sil. 12.311>	haud tanta cessisse uiros in tempore tali / laudis sorte piget, factoque in saecula ituro / laetantur tribuisse locum.
<Sil. 12.313>	tum celsa senatus / subsequitur turba.
<Sil. 12.314>	in medium certamine magno / priuatae cumulantur opes.
<Sil. 12.315>	nudare penatis / ac nihil arcanos uitae melioris ad usus / seposuisse iuuat.
<Sil. 12.317>	coit et sine nomine uulgus.
<Sil. 12.318>	corpore sic toto ac membris Roma omnibus usa, / exanguis rursus tollebat ad aethera uultus.
<Sil. 12.320>	Addunt spem miseris dulcem Parnasia Cirrha / portantes responsa uiri.
<Sil. 12.321>	nam laeta ferebant / exaudisse adytis, sacra cum uoce tonaret / antrum et mugiret Phoebo iam intrata sacerdos: /
<Sil. 12.324>	Soluite, gens Veneris, grauioris corde timores: /
<Sil. 12.325>	aduersa et quicquid duri sub Marte manebat / exhaustum est uobis.
<Sil. 12.326>	restant leuiora laborum / et sine pernicie terror.
<Sil. 12.327>	dis uota precesque / ferte modo et tepidos aris libate cruores, / neu date terga malis.
<Sil. 12.329>	aderit Gradiuus, et ipse / Delius auertet propiora pericula uates / Troianos notus semper minuisse labores.
<Sil. 12.332>	sed uero, sed enim ante omnis altaria fument / centum festa Ioui: centum cadat hostia cultris.
<Sil. 12.334>	ille trucem belli nubem saeuasque procellas / in Libyam uiolentus aget: spectabitis ipsi / aegida turbato quatientem in proelia mundo.
<Sil. 12.337>	atque ea Parnasi postquam clamata sub antris / adlatum, uulgique deus peruenit ad auris, / in Capitolinas certatim scanditur arces, / sternunturque Ioui et delubrum sanguine honorant; / tum paeana canunt responsaque fida precantur.
<Sil. 12.342>	Interea adsuetis senior Torquatus in armis / Sardoas patrio quatiebat milite terras.
<Sil. 12.344>	namque ortum Iliaca iactans ab origine nomen / in bella Hampsagoras Tyrios renouata uocarat.
<Sil. 12.346>	proles pulchra uiro nec tali digna parente / Hostus erat, cuius fretus fulgente iuuenta / ipse asper paci crudos sine uiribus annos / barbarici studio ritus refouebat in armis.
<Sil. 12.350>	isque ubi Torquatum raptim properata ferentem / signa uidet pugnaeque auidas accedere dextras, / fraude loci nota latebrosa per auia saltus / euolat et prouisa fugae compendia captans / uirgulta tegitur ualle ac frondentibus umbris.
<Sil. 12.355>	Insula fluctisono circumuallata profundo / fastigatur aquis compressaque gurgite terras / enormis cohibet nudae sub imagine plantae: /
<Sil. 12.358>	inde Ichnusa prius Grais memorata colonis.
<Sil. 12.359>	mox Libyci Sardus generoso sanguine fidens / Herculis ex sese mutauit nomina terrae.
<Sil. 12.361>	adfluxere etiam et sedes posuere coactas / dispersi pelago post eruta Pergama Teucri.
<Sil. 12.363>	nec paruum decus, aduecto cum classe paterna / agmine Thespiadum, terris, Iolae, dedisti.
<Sil. 12.365>	fama est, cum laceris Actaeon flebile membris / supplicium lueret spectatae in fonte Dianae, / attonitum nouitate mali fugisse parentem / per freta Aristaeum et Sardoos isse recessus.
<Sil. 12.369>	Cyrenen monstrasse ferunt noua litora matrem.
<Sil. 12.370>	serpentum tellus pura ac uiduata uenenis, / sed tristis caelo et multa uitiata palude.
<Sil. 12.372>	qua uidet Italiam, saxoso torrida dorso / exercet scopulis late freta pallidaque intus / arua coquit nimium, Cancro fumantibus Austris.
<Sil. 12.375>	cetera propensae Cereris nutrita fauore.
<Sil. 12.376>	Hoc habitu terrae nemorosa per inuia crebro / Torquatum eludens Hostus Sidonia pugnae / tela expectabat sociosque laboris Hiberos.
<Sil. 12.379>	qui postquam appulsis animos auxere carinis, / haud mora: prorumpit latebris, aduersaque late / agmina inhorrescunt, longumque coire uidetur / et conferre gradum.
<Sil. 12.382>	media interualla patentis / corripiunt campi properatis eminus hastis, / donec ad expertos enses, fidissima tela, / peruentum.
<Sil. 12.385>	dira inde lues: caeduntque caduntque / alternique animas saeuo in mucrone relincunt.
<Sil. 12.387>	Non equidem innumeras caedes totque horrida facta / sperarim tanto digne pro nomine rerum / pandere nec dictis bellantum aequare calorem.
<Sil. 12.390>	sed uos, Calliope, nostro donate labori / nota parum magni longo tradantur ut aeuo / facta uiri, et meritum uati sacremus honorem.
<Sil. 12.393>	Ennius, antiqua Messapi ab origine regis, / miscebat primas acies, Latiaeque superbum / uitis adornabat dextram decus.
<Sil. 12.395>	hispida tellus / miserunt Calabri: Rudiae genuere uetustae, / nunc Rudiae solo memorabile nomen alumno.
<Sil. 12.398>	is prima in pugna (uates ut Thracius olim, / infestam bello quateret cum Cyzicus Argo, / spicula deposito Rhodopeia pectine torsit) / spectandum sese non parua strage uirorum / fecerat, et dextrae gliscebat caedibus ardor.
<Sil. 12.403>	aduolat aeternum sperans fore pelleret Hostus / si tantam labem, ac perlibrat uiribus hastam.
<Sil. 12.405>	risit nube sedens uani conamina coepti / et telum procul in uentos dimisit Apollo, / ac super his: Nimium iuuenis nimiumque superbi / sperata hausisti.
<Sil. 12.408>	sacer hic ac magna sororum / Aonidum cura est et dignus Apolline uates.
<Sil. 12.410>	hic canet inlustri primus bella Itala uersu / attolletque duces caelo, resonare docebit / hic Latiis Helicona modis nec cedet honore / Ascraeo famaue seni.
<Sil. 12.413>	sic Phoebus, et Hosto / ultrix per geminum transcurrit tempus harundo.
<Sil. 12.415>	uertuntur iuuenis casu perculsa per agros / agmina, et effusae pariter dant terga cateruae.
<Sil. 12.417>	tum pater audita nati nece turbidus irae / barbaricum atque immane gemens transfigit anhelum / pectus et ad manis urget uestigia nati.
<Sil. 12.420>	At Libyae ductor, Marcello fractus et acri / contusus pugna, campos damnarat et arma: /
<Sil. 12.422>	uerterat ad miseras non aequi Martis Acerras.
<Sil. 12.423>	inde, ubi permisit flammis atque ensibus urbem, / Nuceriae nihilo leuior nec parcior ira / incussit sese atque aequauit moenia terrae.
<Sil. 12.426>	post Casilina sibi multum obluctatus iniquis / defendentum armis aegre reserauerat astu / limina et obsessis uitam pensauerat auro.
<Sil. 12.429>	iamque in Dauniacos transfundens agmina campos / flectebat rabiem quo praeda uel ira uocasset.
<Sil. 12.431>	fumabat uersis incensa Petilia tectis, / infelix fidei miseraeque secunda Sagunto, / at quondam Herculeam seruare superba pharetram.
<Sil. 12.434>	Verterat et mentem Tyria ad conata Tarentus, / portisque intrarant Poeni.
<Sil. 12.435>	sed enim arce corusca, / fisa loco, manus Ausoniae stipata sedebat.
<Sil. 12.437>	hic, miranda mouens, classem quae condita portu / astabat (namque angustis e faucibus aequor / erumpit scopulos inter patuloque recessu / infundit campis secretum gurgite pontum) — / inclusas igitur, quibus haud enare dabatur / arce superposita, claustris maris extulit astu / perque auersa tulit portatas arua carinas.
<Sil. 12.444>	lubrica roboreis aderant substramina plaustris, / atque recens caesi tergo prolapsa iuuenci / aequoream rota ducebat per gramina puppim.
<Sil. 12.447>	et iam per collis dumosque ad litus adacta / innabat pelago ueniens sine remige classis.
<Sil. 12.449>	Nuntius interea uectis non more carinis / terrentem freta curarum feruoribus implet, / dum procul Oebalios amet expugnare nepotes / et primus rostris sulcet naualibus arua, / adsessos Capuae muros: claustra ipsa reuelli / portarum, ac totum miseris incurrere bellum.
<Sil. 12.455>	linquit coepta ferox, pennasque addente pudore / atque ira simul immani per proxima motu / euolat et minitans auida ad certamina fertur.
<Sil. 12.458>	haud secus, amisso tigris si concita fetu / emicet, attonitae paucis lustratur in horis / Caucasus et saltu tramittitur alite Ganges, / donec fulmineo partus uestigia cursu / colligat et rabiem prenso consumat in hoste.
<Sil. 12.463>	Obuius huic sparso Centenius agmine raptim / funditur audendi prauus facilisque periclis, / sed paruum decus Hannibali.
<Sil. 12.465>	nam uitis honore / perfunctus Latiae subito stimularat agrestis / semermemque manum sternendam obiecerat hosti.
<Sil. 12.468>	bis septem demissa neci (nec substitit agmen) / milia, bis septem, quae non sollertior ense, / sed genus insignis, iustis ducebat in armis / Fuluius: ast aeque per corpora fusa iacentum / raptum iter est, uictorque moram non passus eundi.
<Sil. 12.473>	exequiae tantum famam nomenque uolentem / mitificae mentis tenuerunt funere laeto.
<Sil. 12.475>	namque per insidias, infandum, et ab hospite caesus, / conloquium et promissa petit dum perfida gentis / Lucanae, Gracchus caeco circumdatus astu / occiderat, laudemque Libys rapiebat humandi.
<Sil. 12.479>	Sed nunc, ut scitum celerare ad moenia Poenum, / haud stabat res ulla loco: iam consul uterque / praecipites aderant, Nola uis omnis, et Arpis / aeui floridior Fabius rapida arma ferebat.
<Sil. 12.483>	hinc Nero et hinc uolucris Silanus nocte dieque / impellebat agens properata ad bella cohortis.
<Sil. 12.485>	undique conueniunt, pariterque opponere cunctos / uni ductores iuueni placet.
<Sil. 12.486>	arduus ipse / Tifata insidit, propior qua moenibus instat / collis, et e tumulis subiectam despicit urbem.
<Sil. 12.489>	uerum ubi tot sese circumfundentibus armis / uallatas socium portas unaque negari / intrauisse sibi Capuaeque erumpere cernit, / anxius euentus, nunc ferro frangere coetum / obstantum meditatur, init nunc auia coepto / consilia atque astu quaerit tot milia portis / abstrahere artatis cinctosque resoluere muros.
<Sil. 12.496>	sic igitur secum curasque ita corde fatigat: /
<Sil. 12.497>	Quo, mens aegra, uocas?
<Sil. 12.497>	rursusne pericula sumam / non aecus regione loci, Capuaque uidente / terga dabo?
<Sil. 12.499>	an residens uicini uertice montis / excindi ante oculos patiar socialia tecta?
<Sil. 12.501>	non ita me experti Fabius Fabiique magister / turbatum, Hesperio cum clausos milite collis / euasi uictor sparsosque per arua iuuencos / iactare accensis stimulaui cornibus ignes.
<Sil. 12.505>	haud dum omnes abiere doli.
<Sil. 12.505>	defendere nobis / si Capuam ereptum est, dabitur circumdare Romam.
<Sil. 12.507>	Haec postquam placita, et tenuit sententia mentem, / non expectato, Titan dum gurgite lucem / spirantis proferret equos, impellit in agmen / uoce manuque uiros et coepta immania pandit: /
<Sil. 12.511>	Perge, age, uince omnem, miles, uirtute laborem / et quantum humani possunt se tendere passus, / arduus accelera.
<Sil. 12.513>	Romam petis.
<Sil. 12.513>	hoc iter Alpes, / hoc Cannae strauere tibi.
<Sil. 12.514>	eia, incute muris / umbonem Iliacis Capuaeque repende ruinas: /
<Sil. 12.516>	quam tanti fuerit cadere, ut Palatia cernas / et demigrantem Tarpeia sede Tonantem.
<Sil. 12.518>	Instincti glomerant gressus.
<Sil. 12.518>	Roma auribus haeret, / Roma oculis, creduntque ducis sollertibus actis / aptius id coeptum, quam si duxisset ab ipso / fatali Aeneadis campo.
<Sil. 12.521>	Vulturna citata / tramittunt alno uada postremique relincunt / tardandis Italis corruptas igne carinas.
<Sil. 12.524>	tum Sidicina legunt pernicibus arua maniplis / Threiciamque Calen, uestras a nomine nati, / Orithyia, domos.
<Sil. 12.526>	hinc Allifanus Iaccho / haud inamatus ager nymphisque habitata Casinis / rura euastantur.
<Sil. 12.528>	mox et uicinus Aquinas / et quae fumantem texere Giganta Fregellae / agmine carpuntur uolucri.
<Sil. 12.530>	fert concitus inde / per iuga celsa gradum, duris qua rupibus haeret / bellator Frusino, et surgit suspensa tumenti / dorso frugiferis Cerealis Anagnia glaebis.
<Sil. 12.534>	iamque adeo est campos ingressus et arua Labici, / linquens Telegoni pulsatos ariete muros, / haud dignam inter tanta moram.
<Sil. 12.536>	nec amoena retentant / Algida nec iuxta Iunonis tecta Gabinae.
<Sil. 12.538>	praeceps ad ripas immani turbine fertur, / sulphureis gelidus qua serpit leniter undis / ad genitorem Anio labens sine murmure Thybrim.
<Sil. 12.541>	Hic ut signa ferox dimensaque castra locauit / et ripas tremefecit eques, perterrita pulsis / Ilia prima uadis sacro se coniugis antro / condidit, et cunctae fugerunt gurgite nymphae.
<Sil. 12.545>	at matres Latiae, ceu moenia nulla supersint, / attonitae passim furibundis gressibus errant.
<Sil. 12.547>	ante oculos astant lacerae trepidantibus umbrae, / quaeque grauem ad Trebiam quaeque ad Ticina fluenta / oppetiere necem: Paulus Gracchusque cruenti / Flaminiusque simul, miseris ante ora uagantur.
<Sil. 12.551>	clausit turba uias.
<Sil. 12.551>	stat celsus et asper ab ira / ingentemque metum toruo domat ore senatus.
<Sil. 12.553>	interdum tamen erumpunt sub casside fusae / per tacitum lacrimae: quidnam Fortuna minetur, / quidue parent superi?
<Sil. 12.555>	pubes dispersa per altas / stat turris atque huc uentum sub corde uolutat / ut iam Roma satis credat defendere muros.
<Sil. 12.558>	Poenus ut ad somnos uix totam cursibus actae / indulsit pubi noctem, uigil ipse nec ullam / ad requiem facilis credensque abscedere uitae / quod sopor eripiat tempus, radiantibus armis / induitur Nomadumque iubet prorumpere turmas.
<Sil. 12.563>	inde leuis frenis circum pauitantia fertur / quadrupedante sono perculsae moenia Romae.
<Sil. 12.565>	nunc aditus lustrat, clausas nunc cuspide pulsat / infesta portas fruiturque timore pauentum.
<Sil. 12.567>	nunc lentus celsis astans in collibus intrat / urbem oculis discitque locos causasque locorum.
<Sil. 12.569>	ac legeret uisu cuncta et penetraret in omnis / spectando partis, ni magno turbine adesset / Fuluius haud tota Capuae obsidione relicta.
<Sil. 12.572>	tum demum castris turmas inflexit ouantis / spectata ductor satiatus pectora Roma.
<Sil. 12.574>	atque ubi nox depulsa polo primaque rubescit / lampade Neptunus reuocatque Aurora labores, / effundit rupto persultans agmina uallo / et, quantum clamare ualet: Per plurima uestra, / o socii, decora et sacras in sanguine dextras, / uobis ite pares et tantum audete sub armis / quantum Roma timet.
<Sil. 12.580>	reliquam hanc excindite molem: /
<Sil. 12.581>	nil quod uincatis toto restabit in orbe.
<Sil. 12.582>	neu populi uos Martigenae tardarit origo: /
<Sil. 12.583>	intratam Senonum capietis milibus urbem / adsuetamque capi.
<Sil. 12.584>	fortasse curulibus altis / iam uos exemplo proauorum ad nobile letum / expectant de more senes mortique parantur.
<Sil. 12.587>	Talibus hic Poenus, sed contra Oenotria pubes / non ullas uoces ducis aut praecepta requirit.
<Sil. 12.589>	sat matres stimulant natique et cara supinas / tendentum palmas lacrimantiaque ora parentum.
<Sil. 12.591>	ostentant paruos uagituque incita pulsant / corda uirum, armatis infigunt oscula dextris.
<Sil. 12.593>	ire uolunt et pro muris opponere densi / pectora respectantque suos fletumque resorbent.
<Sil. 12.595>	ut uero impulso patefactae cardine portae / et simul erupit motis exercitus armis, / funditur immixtus gemitu precibusque per altos / ad caelum muros clangor, sparsaeque solutis / crinibus exululant matres atque ubera nudant.
<Sil. 12.600>	Fuluius anteuolans agmen Quis nesciat inquit / non sponte ad nostros Poenum uenisse penatis?
<Sil. 12.602>	a portis fugit Capuae.
<Sil. 12.602>	subnectere plura / conantem tristis caeli cum murmure uasto / turbauit fragor et subita de nube procellae.
<Sil. 12.605>	Iuppiter Aethiopum remeans tellure minantem / Romuleo Poenum ut uidit succedere uallo, / caelicolis raptim excitis defendere tecta / Dardana et in septem discurrere iusserat arces.
<Sil. 12.609>	ipse e Tarpeio sublimis uertice cuncta, / et uentos simul et nubes et grandinis iras / fulminaque et tonitrus et nimbos conciet atros.
<Sil. 12.612>	concussi tremuere poli, caelumque tenebris / clauditur, et terras caeco nox condit amictu.
<Sil. 12.614>	instat tempestas oculis, hostique propinquo / Roma latet.
<Sil. 12.615>	iactae in turmas per nubila flammae / stridorem seruant, membrisque insibilat ignis.
<Sil. 12.617>	hinc Notus, hinc Boreas, hinc fuscis Africus alis / bella mouent, quantis animos et pectora possint / irati satiare Iouis.
<Sil. 12.619>	fluit agmen aquarum / turbine confusum piceo et nigrante procella / atque omnis circa campos spumantibus undis / inuoluit.
<Sil. 12.622>	celsus summo de culmine montis / regnator superum sublata fulmina dextra / librauit clipeoque ducis non cedere certi / incussit.
<Sil. 12.625>	summa liquefacta est cuspis in hasta, / et fluxit ceu correptus fornacibus ensis.
<Sil. 12.627>	Ambustis sed enim ductor Sidonius armis / sistebat socios et caecum e nubibus ignem / murmuraque a uentis misceri uana docebat.
<Sil. 12.630>	tandem, post clades socium caelique ruinam, / non hoste in nimbis uiso, non ense, referri / signa iubet castris maestasque resuscitat iras: /
<Sil. 12.633>	Ventis debebis nimirum hiemisque procellis / unum, Roma, diem.
<Sil. 12.634>	sed non te crastina nobis / lux umquam eripiet, descendat Iuppiter ipse / in terras licet.
<Sil. 12.636>	infrendens dum talia fatur, / ecce serenato clarum iubar emicat axe, / purgatusque nitet discussis nubibus aether.
<Sil. 12.639>	Aeneadae sensere deum telisque repostis / summissas tendunt alta ad Capitolia dextras / et festa cingunt montis penetralia lauro.
<Sil. 12.642>	tum uultus, modo non paruo sudore madentis, / nunc laetos Iouis aspectant: Da, summe deorum, / da, pater, ut sacro Libys inter proelia telo / concidat.
<Sil. 12.645>	haud alia potis est occumbere dextra.
<Sil. 12.646>	Sic adeo orantes pressere silentia, postquam / abstulerat terras nigrantibus Hesperus umbris.
<Sil. 12.648>	quem simul attollens rutilantem lampada Titan / obruit et uitae rediit mortalibus usus, / Poenus adest, nec se castris Oenotria pubes / continet.
<Sil. 12.651>	haud dum enses stricti, mediumque iacebat / tantum ad bella loci, quantum tramittere iactae / sufficerent hastae, cum fulgor hebescere caeli / per subitum coepit, densaeque subire tenebrae, / atque dies fugere, atque armari ad proelia rursus / Iuppiter.
<Sil. 12.656>	incumbunt uenti, crassusque rotante / Austro nimborum feruet globus.
<Sil. 12.657>	intonat ipse, / quod tremat et Rhodope Taurusque et Pindus et Atlas.
<Sil. 12.659>	audiuere lacus Erebi, mersusque profundis / agnouit tenebris caelestia bella Typhoeus.
<Sil. 12.661>	inuadit Notus ac, piceam cum grandine multa / intorquens nubem, cunctantem et uana minantem / circumagit castrisque ducem succedere cogit.
<Sil. 12.664>	Verum ubi depositis saepsit sese aggere telis, / laeta serenati facies aperitur Olympi, / nullaque tam mitem credas habuisse Tonantem / fulmina, nec placido commota tonitrua caelo.
<Sil. 12.668>	durat et adfirmans non ultra spondet in ipsos / †uenturam† crebra diem, modo patria uirtus / in dextras redeat, nec Romam excindere Poeni / credant esse nefas.
<Sil. 12.671>	ubi nam tunc fulmina tandem / inuiti latuisse Iouis, cum sterneret ensis / Aetolos campos?
<Sil. 12.673>	ubi, cum Tyrrhena natarent / stagna cruore uirum?
<Sil. 12.674>	Pugnat pro moenibus inquit / si rector superum tot iactis fulmine telis, / inter tot motus cur me contra arma ferentem / adflixisse piget?
<Sil. 12.677>	uentis hiemique fugaces / terga damus.
<Sil. 12.678>	remeet, quaeso, mens illa uigorque, / qua uobis, cum pacta patrum, cum foedera adessent, / integrare acies placitum.
<Sil. 12.680>	sic pectora flammat, / donec ecum Titan spumantia frena resoluat.
<Sil. 12.682>	nec nox composuit curas, somnusue frementem / ausus adire uirum, et redeunt cum luce furores.
<Sil. 12.684>	rursus in arma uocat trepidos clipeoque tremendum / increpat atque armis imitatur murmura caeli.
<Sil. 12.686>	Vt uero accepit tantum confidere diuis / Ausonios patres, summissaque Baetis ad oras / auxilia, et noctu progressum moenibus agmen, / sic agitare fremens obsessos otia, iamque / securam Hannibalis Romam, uiolentior instat.
<Sil. 12.691>	iamque propinquabat muro, cum Iuppiter aegram / Iunonem adloquitur curis mulcetque monendo: /
<Sil. 12.693>	Nullane Sidonio iuueni, coniunxque sororque / cara mihi, non ulla umquam sine fine feroci / addes frena uiro?
<Sil. 12.695>	fuerit delere Saguntum, / exaequare Alpes, imponere uincula sacro / Eridano, foedare lacus: etiamne parabit / nostras ille domos, nostras perrumpere in arces?
<Sil. 12.699>	siste uirum.
<Sil. 12.699>	namque, ut cernis, iam flagitat ignes / et parat accensis imitari fulmina flammis.
<Sil. 12.701>	His dictis grates agit ac turbata per auras / deuolat et prensa iuuenis Saturnia dextra / Quo ruis, o uecors, maioraque bella capessis / mortali quam ferre datum?
<Sil. 12.704>	Iuno inquit (et atram / dimouit nubem ueroque apparuit ore) / non tibi cum Phrygio res Laurentiue colono: /
<Sil. 12.707>	en, age (namque, oculis amota nube parumper, / cernere cuncta dabo), surgit qua celsus ad auras, / aspice, montis apex, uocitata Palatia regi / Parrhasio plena tenet et resonante pharetra / intenditque arcum et pugnas meditatur Apollo.
<Sil. 12.712>	at, qua uicinis tollit se collibus altae / molis Auentinus, uiden', ut Latonia uirgo / accensas quatiat Phlegethontis gurgite taedas / exertos auide pugnae nudata lacertos?
<Sil. 12.716>	parte alia, cerne, ut saeuis Gradiuus in armis / implerit dictum proprio de nomine campum.
<Sil. 12.718>	hinc Ianus mouet arma manu, mouet inde Quirinus, / quisque suo de colle deus.
<Sil. 12.719>	sed enim aspice, quantus / aegida commoueat nimbos flammasque uomentem / Iuppiter et quantis pascat ferus ignibus iras.
<Sil. 12.722>	huc uultus flecte atque aude spectare Tonantem: /
<Sil. 12.723>	quas hiemes, quantos concusso uertice cernis / sub nutu tonitrus!
<Sil. 12.724>	oculis qui fulgurat ignis!
<Sil. 12.725>	cede deis tandem et Titania desine bella.
<Sil. 12.726>	sic adfata uirum indocilem pacisque modique, / mirantem superum uultus et flammea membra / abstrahit ac pacem terris caeloque reponit.
<Sil. 12.729>	Respectans abit et castris auulsa moueri / signa iubet ductor remeaturumque minatur.
<Sil. 12.731>	redditur extemplo flagrantior aethere lampas, / et tremula infuso resplendent caerula Phoebo.
<Sil. 12.733>	at procul e muris uidere ut signa reuelli / Aeneadae uersumque ducem, tacita ora uicissim / ostentant nutuque docent quod credere magno / non audent haerente metu, nec abire uolentis / sed fraudem insidiasque putant et Punica corda, / ac tacitae natis infigunt oscula matres: /
<Sil. 12.739>	donec procedens oculis sese abstulit agmen / suspectosque dolos dempto terrore resoluit.
<Sil. 12.741>	tum uero passim sacra in Capitolia pergunt / inque uicem amplexi permixta uoce triumphum / Tarpeii clamant Iouis ac delubra coronant.
<Sil. 12.744>	iamque omnis pandunt portas: ruit undique laetum / non sperata petens dudum sibi gaudia uulgus.
<Sil. 12.746>	hi spectant, quo fixa loco tentoria regis / astiterint, hi, qua celsus de sede uocatas / adfatus fuerit turmas, ubi belliger Astur / atque ubi atrox Garamas saeuusque tetenderit Hammon.
<Sil. 12.750>	corpora nunc uiua sparguntur gurgitis unda, / nunc Anienicolis statuunt altaria nymphis.
<Sil. 12.752>	tum festam repetunt lustratis moenibus urbem.
<Sil. 13.1>	Segne iter emenso uix dum Tarpeia uideri / culmina desierant, toruos cum uersus ad urbem / ductor Agenoreus uultus remeare parabat.
<Sil. 13.4>	castra locat, nulla laedens ubi gramina ripa / Tutia deducit tenuem sine nomine riuum / et tacite Tuscis inglorius adfluit undis.
<Sil. 13.7>	hic modo primores socium, modo iussa deorum, / nunc sese increpitat: Dic o, cui Lydia caede / creuerunt stagna et concussa est Daunia tellus / armorum tonitru, quas exanimatus in oras / signa refers?
<Sil. 13.11>	qui mucro tuum, quae lancea tandem / intrauit pectus?
<Sil. 13.12>	si nunc existeret alma / Carthago ante oculos turrita celsa figura, / quas abitus, miles, causas, inlaese, dedisses?
<Sil. 13.15>	Imbres, o patria, et mixtos cum grandine nimbos / et tonitrus fugio.
<Sil. 13.16>	procul hanc expellite genti / femineam Tyriae labem, nisi luce serena / nescire ac liquida Mauortem agitare sub aethra.
<Sil. 13.19>	Terror adhuc inerat superum ac redolentia in armis / fulmina et ante oculos irati pugna Tonantis.
<Sil. 13.21>	parendi tamen et cuicumque incumbere iusso / durabat uigor, ac sensim diffusus ad oras / signa reportandi crescebat in agmine feruor.
<Sil. 13.24>	sic, ubi perrupit stagnantem calculus undam, / exiguos format per prima uolumina gyros, / mox tremulum uibrans motu gliscente liquorem / multiplicat crebros sinuati gurgitis orbes, / donec postremo laxatis circulus oris / contingat geminas patulo curuamine ripas.
<Sil. 13.30>	At contra Argyripae prauum decus (inclita namque / semina ab Oenea ductoris stirpe trahebat / Aetoli — Dasio fuit haud ignobile nomen: / laetus opum, sed clauda fides, seseque calenti / addiderat Poeno Latiae diffisus habenae) — / is uoluens ueterum memorata antiqua parentum / Longo miles ait quateret cum Teucria bello / Pergama et ad muros staret sine sanguine Mauors, / sollicitis Calchas (nam sic fortissimus heros / poscenti socero saepe inter pocula Dauno / narrabat memori Diomedes condita mente) — / sed Calchas Danais, nisi clausum ex sedibus arcis / armisonae curent simulacrum auellere diuae, / non umquam adfirmat Therapnaeis Ilion armis / cessurum aut Ledae rediturum nomen Amyclas.
<Sil. 13.45>	quippe deis uisum, ne cui perrumpere detur / effigies ea quas umquam possederit urbes.
<Sil. 13.47>	tum meus adiuncto monstratam euadit in arcem / Tydides Ithaco et dextra amolitus in ipso / custodes aditu templi caeleste reportat / Palladium ac nostris aperit mala Pergama fatis.
<Sil. 13.51>	nam postquam Oenotris fundauit finibus urbem, / aeger delicti Phrygium placare colendo / numen et Iliacos parat exorare Penatis.
<Sil. 13.54>	ingens iam templum celsa surgebat in arce, / Laomedonteae sedes ingrata Mineruae, / cum medios inter somnos altamque quietem / nec celata deam et minitans Tritonia uirgo: /
<Sil. 13.58>	Non haec, Tydide, tantae pro laudis honore / digna paras: non Garganus nec Daunia tellus / debentur nobis.
<Sil. 13.60>	quaere in Laurentibus aruis / qui nunc prima locant melioris moenia Troiae.
<Sil. 13.62>	huc uittas castumque refer penetrale parentum.
<Sil. 13.63>	quis trepidus monitis Saturnia regna capessit.
<Sil. 13.64>	iam Phryx condebat Lauinia Pergama uictor / armaque Laurenti figebat Troia luco.
<Sil. 13.66>	uerum ubi Tyrrheni peruentum ad fluminis undas / castraque Tydides posuit fulgentia ripa, / Priamidae intremuere metu.
<Sil. 13.68>	tum pignora pacis / praetendens dextra ramum canentis oliuae / sic orsus Dauni gener inter murmura Teucrum: /
<Sil. 13.71>	Pone, Anchisiade, memores irasque metusque.
<Sil. 13.72>	quicquid ad Idaeos Xanthum Simoentaque nobis / sanguine sudatum Scaeaeque ad limina portae, / haud nostrum est: egere dei duraeque sorores.
<Sil. 13.75>	nunc age, quod superest cur non melioribus aeui / ducimus auspiciis?
<Sil. 13.76>	dextras iungamus inermis: /
<Sil. 13.77>	foederis en haec testis erit.
<Sil. 13.77>	ueniamque precatus / Troianam ostentat trepidis de puppe Mineruam.
<Sil. 13.79>	haec ausos Celtas inrumpere moenia Romae / corripuit leto neque tot de milibus unum / ingentis populi patrias dimisit ad aras.
<Sil. 13.82>	His fractus ductor conuelli signa maniplis / optato laetis abitu iubet.
<Sil. 13.83>	itur in agros / diues ubi ante omnis colitur Feronia luco / et sacer umectat Flauinia rura Capenas.
<Sil. 13.86>	fama est intactas longaeui ab origine fani / creuisse, in medium congestis undique donis, / immensum per tempus opes, lustrisque relictum / innumeris aurum solo seruante pauore.
<Sil. 13.90>	hac auidas mentes ac barbara corda rapina / polluit atque armat contemptu pectora diuum.
<Sil. 13.92>	auia tunc longinqua placent, quae sulcat aratro / ad freta porrectis Trinacria Bruttius aruis.
<Sil. 13.94>	Dum Libys haud laetus Regina ad litora tendit, / uictor summoto patriis a finibus hoste / Fuluius infaustam Campana ad moenia clausis / portabat famam miserisque extrema mouebat.
<Sil. 13.98>	tum prensans passim, cuicumque est nomen in armis: /
<Sil. 13.99>	Dedecus hoc defende manu: cur perfida et urbi / altera Carthago nostrae post foedera rupta / et missum ad portas Poenum, post iura petita / consulis alterni stat adhuc et turribus altis / Hannibalem ac Libycas expectat lenta cohortis?
<Sil. 13.104>	miscebat dictis facta et nunc robore celsas / educi turris, quis uinceret ardua muri, / cogebat, nunc coniunctas astringere nodis / instabat ferroque trabes, quo frangeret altos / portarum postes quateretque morantia claustra.
<Sil. 13.109>	hic latera intextus stellatis axibus agger, / hic grauida armato surgebat uinea dorso.
<Sil. 13.111>	at postquam properata satis quae commonet usus, / dat signum atque alacer scalis transcendere muros / imperat ac saeuis urbem terroribus implet.
<Sil. 13.114>	Tum subito dextrum offulsit conatibus omen.
<Sil. 13.115>	cerua fuit, raro terris spectata colore, / quae candore niuem, candore anteiret olores.
<Sil. 13.117>	hanc agreste Capys donum, cum moenia sulco / signaret, grato paruae mollitus amore / nutrierat sensusque hominis donarat alendo.
<Sil. 13.120>	inde exuta feram docilisque accedere mensis / atque ultro blanda attactu gaudebat erili.
<Sil. 13.122>	aurato matres adsuetae pectine mitem / comere et umenti fluuio reuocare colorem.
<Sil. 13.124>	numen erat iam cerua loci, famulamque Dianae / credebant, ac tura deum de more dabantur.
<Sil. 13.126>	haec aeui uitaeque tenax felixque senectam / mille indefessos uiridem duxisse per annos / saeclorum numero Troianis condita tecta / aequabat.
<Sil. 13.129>	sed iam longo nox uenerat aeuo.
<Sil. 13.130>	nam, subito incursu saeuorum agitata luporum / qui noctis tenebris urbem (miserabile bello / prodigium) intrarant, primos ad luminis ortus / extulerat sese portis pauidaque petebat / consternata fuga positos ad moenia campos.
<Sil. 13.135>	exceptam laeto iuuenum certamine ductor / mactat, diua, tibi (tibi enim haec gratissima sacra) / Fuluius atque Adsis, orat Latonia, coeptis.
<Sil. 13.138>	inde alacer fidensque dea circumdata clausis / arma mouet, quaque obliquo curuantur in orbem / moenia flexa sinu, spissa uallata corona / alligat et telis in morem indaginis ambit.
<Sil. 13.142>	Dum pauitant, spumantis equi fera corda fatigans / euehitur porta sublimis Taurea cristis / bellator, cui Sidonius superare lacerto / ductor et Autololas dabat et Maurusia tela.
<Sil. 13.146>	is trepido ac lituum tinnitu stare neganti / imperitans uiolenter equo, postquam auribus hostis / uicinum sese uidet et clamare propincum, / Claudius huic inquit (praestabat Claudius arte / bellandi et merita mille inter proelia fama) / huic inquit solum, si qua est fiducia dextrae, / det sese campo atque ineat certamina mecum.
<Sil. 13.153>	Vna mora Aeneadae, postquam uox attigit auris, / dum daret auspicium iusque in certamina ductor: /
<Sil. 13.155>	praeuetitum namque et capital committere Martem / sponte uiris.
<Sil. 13.156>	erumpit ouans, ut Fuluius arma / imperio soluit, patulumque inuectus in aequor / erigit undantem glomerato puluere nubem.
<Sil. 13.159>	indignatus opem ammenti socioque iuuare / expulsum nodo iaculum atque accersere uires / Taurea uibrabat nudis conatibus hastam: /
<Sil. 13.162>	inde ruens ira telum contorquet in auras.
<Sil. 13.163>	at non idem animus Rutulo: speculatur et omni / corpore perlustrat qua sit certissima ferro / in uulnus uia, nunc uibrat, nunc comprimit hastam / mentiturque minas.
<Sil. 13.166>	mediam tunc transiit ictu / parmam, sed grato fraudata est sanguine cuspis.
<Sil. 13.168>	tum strictum propere uagina detegit ensem.
<Sil. 13.169>	et iam ferrata rapiebat calce uolantem / Taurea cornipedem fugiens minitantia fata.
<Sil. 13.171>	nec Rutulus leuior cedentis perdere terga: /
<Sil. 13.172>	nam profugo rapidus fusis instabat habenis, / utque metus uictum, sic ira et gloria portis / uictorem immisit meritique cupido cruoris.
<Sil. 13.175>	ac dum uix oculis, uix credunt mentibus hostem / confisum nullo comitante inrumpere tectis, / per mediam propere trepidantum interritus urbem / egit ecum auersaque euasit ad agmina porta.
<Sil. 13.179>	Hinc ardore pari nisuque incurrere muris / ignescunt animi penetrataque tecta subire.
<Sil. 13.181>	tela simul flammaeque micant.
<Sil. 13.181>	tunc saxeus imber / ingruit, et summis ascendunt turribus hastae.
<Sil. 13.183>	nec pronum audendi uirtute excellere cuiquam: /
<Sil. 13.184>	aequarunt irae dextras.
<Sil. 13.184>	Dictaea per auras / tranat et in medium perlabitur urbis harundo.
<Sil. 13.186>	laetatur non hortandi, non plura monendi / Fuluius esse locum.
<Sil. 13.187>	rapiunt sibi quisque laborem.
<Sil. 13.188>	quos ubi tam erectos animi uidet, et super esse / factorum sibi quemque ducem, ruit impete uasto / ad portam magnaeque optat discrimina famae.
<Sil. 13.191>	Tres claustra aequaeuo seruabant corpore fratres, / quis delecta manus centeni cuique ferebant / excubias unaque locum statione tenebant.
<Sil. 13.194>	forma ex his Numitor, cursu plantaque uolucri / praestabat Laurens, membrorum mole Taburnus.
<Sil. 13.196>	sed non una uiris tela: hic mirabilis arcu, / ille hastam quatere ac medicatae cuspidis ictu / proelia moliri et nudo non credere ferro, / tertius aptabat flammis ac sulphure taedas: /
<Sil. 13.200>	qualis Atlantiaco memoratur litore quondam / monstrum Geryones immane tricorporis irae, / cui tres in pugna dextrae uaria arma gerebant: /
<Sil. 13.203>	una ignes saeuos, ast altera pone sagittas / fundebat, ualidam torquebat tertia cornum, / atque uno diuersa dabat tria uulnera nisu.
<Sil. 13.206>	hos ubi non aequis uariantes proelia consul / conspexit telis et portae limina circum / stragem ac perfusos subeuntum sanguine postis, / concitat intortam furiatis uiribus hastam.
<Sil. 13.210>	letum triste ferens auras secat Itala taxus / et, qua nudarat, dum fundit spicula ab alto, / arcum protendens Numitor latus, ilia transit.
<Sil. 13.213>	at non obsaepto contentus limine Martem / exercere, leuis bello, sed turbidus ausi, / Virrius incauto feruore eruperat amens / reclusa in campum porta miseramque furori / uincentum obtulerat pubem.
<Sil. 13.217>	ruit obuia in arma / Scipio et oblatum metit insatiabilis agmen.
<Sil. 13.219>	Tifata umbrifero generatum monte Calenum / nutrierant audere trucem, nec corpore magno / mens erat inferior.
<Sil. 13.221>	subsidere saepe leonem, / nudus inire caput pugnas, certare iuuenco / atque obliqua trucis deducere cornua tauri / adsuerat crudoque †aliqua se attollere facto.
<Sil. 13.225>	is, dum praecipites expellit Virrius urbe, / seu spreto, seu ne fieret mora, nudus in aequor / thorace exierat leuiorque premebat anhelos / pondere loricae et palantis uictor agebat.
<Sil. 13.229>	iamque Veliternum media transegerat aluo, / iam solitum aequali ludo committere equestris / Scipiadae pugnas Marium tellure reuulso / perculerat saxo.
<Sil. 13.232>	miser implorabat amicum / cum gemitu expirans, scopulusque premebat hiantem.
<Sil. 13.234>	sed ualidas saeuo uires duplicante dolore / effudit lacrimas pariter cornumque sonantem / Scipio, solamen properans optabile in armis / hostem prostrato morientem ostendere amico.
<Sil. 13.238>	tranauit, uolucris liquidas ceu scinderet auras, / hasta uiri pectus rupitque immania membra: /
<Sil. 13.240>	quanta est uis agili per caerula summa Liburnae, / quae, pariter quotiens reuocatae ad pectora tonsae / percussere fretum, uentis fugit ocior et se, / quam longa est, uno remorum praeterit ictu.
<Sil. 13.244>	Ascanium Volesus, proiectis ocius armis / quo leuior peteret muros, per aperta uolantem / adsequitur planta.
<Sil. 13.246>	deiectum protinus ense / ante pedes domini iacuit caput, ipse secutus / corruit ulterior procursus impete truncus.
<Sil. 13.249>	nec spes obsessis ultra reserata tueri / moenia: conuertunt gressus recipique precantis / (infandum) excludunt socios dum cardine uerso / obnixi torquent obices, munimina sera.
<Sil. 13.253>	acrius hoc instant Itali clausosque fatigant.
<Sil. 13.254>	et, ni caeca sinu terras nox conderet atro, / perfractae rapido patuissent milite portae.
<Sil. 13.256>	Sed non in requiem pariter cessere tenebrae: /
<Sil. 13.257>	hinc sopor impauidus, qualem uictoria mouit; / at Capua aut maestis ululantum flebile matrum / questibus aut gemitu trepidantum exterrita patrum / tormentis finem metamque laboribus orat.
<Sil. 13.261>	mussat perfidiae ductor coetuque senatus / Virrius a Poeno nullam docet esse salutem, / uociferans pulsis uiuendi e pectore curis: /
<Sil. 13.264>	Speraui sceptra Ausoniae pepigique, sub armis / si dexter Poenis deus et Fortuna fuisset, / ut Capuam Iliaci migrarent regna Quirini.
<Sil. 13.267>	qui quaterent muros Tarpeiaque moenia, misi; / nec mihi poscendi uigor afuit, alter ut aequos / portaret fasces nostro de nomine consul.
<Sil. 13.270>	hactenus est uixisse satis.
<Sil. 13.270>	dum copia noctis, / cui cordi comes aeterna est Acherontis ad undam / libertas, petat ille meas mensasque dapesque / et uictus mentem fuso per membra Lyaeo / sopitoque necis morsu medicamina cladis / hauriat ac placidis exarmet fata uenenis.
<Sil. 13.276>	haec ait et turba repetit comitante penatis.
<Sil. 13.277>	Aedibus in mediis consurgens ilice multa / extruitur rogus, hospitium commune peremptis.
<Sil. 13.279>	nec uulgum cessat furiare dolorque pauorque.
<Sil. 13.280>	nunc menti Decius serae redit et bona uirtus / exilio punita truci.
<Sil. 13.281>	despectat ab alto / sacra Fides agitatque uirum fallacia corda.
<Sil. 13.283>	uox occulta subit passim diffusa per auras: /
<Sil. 13.284>	Foedera, mortales, ne saeuo rumpite ferro, / sed castam seruate Fidem.
<Sil. 13.285>	fulgentibus ostro / haec potior regnis.
<Sil. 13.286>	dubio qui frangere rerum / gaudebit pacta ac tenuis spes linquet amici, / non illi domus, aut coniunx, aut uita manebit / umquam expers luctus lacrimaeque.
<Sil. 13.289>	aget aequore semper / ac tellure premens, aget aegrum nocte dieque / despecta ac uiolata Fides.
<Sil. 13.291>	adit omnia iamque / concilia ac mensas contingit et abdita nube / accumbitque toris epulaturque improba Erinys.
<Sil. 13.294>	ipsa etiam Stygio spumantia pocula tabo / porrigit et large poenas letumque ministrat.
<Sil. 13.296>	Virrius interea, dum dat penetrare medullas / exitio, ascenditque pyram atque amplexibus haeret / iungentum fata et subici iubet ocius ignis.
<Sil. 13.299>	Stringebant tenebrae metas, uictorque ruebat.
<Sil. 13.300>	iamque superstantem muro sociosque Milonem / uoce attollentem pubes Campana uidebat.
<Sil. 13.302>	pandunt attoniti portas trepidoque capessunt / castra inimica gradu, quis leto auertere poenas / defuerant animi.
<Sil. 13.304>	patet urbs confessa furorem / et reserat Tyrio maculatas hospite sedes.
<Sil. 13.306>	matronae puerique ruunt maestumque senatus / concilium nullique hominum lacrimabile uulgus.
<Sil. 13.308>	stabant innixi pilis exercitus omnis / spectabantque uiros et laeta et tristia ferre / indocilis nunc propexis in pectora barbis / uerrere humum, nunc foedantis in puluere crinem / canentem et turpi lacrima precibusque pudendis / femineum tenues ululatum fundere in auras.
<Sil. 13.314>	Atque ea dum miles miratur inertia facta / expectatque ferox sternendi moenia signum, / ecce repens tacito percurrit pectora sensu / religio et saeuas componit numine mentis, / ne flammam taedasque uelint, ne templa sub uno / in cinerem traxisse rogo.
<Sil. 13.319>	subit intima corda / perlabens sensim mitis deus.
<Sil. 13.320>	ille superbae / fundamenta Capyn posuisse antiquitus urbi / non cuiquam uisus passim monet, ille refusis / in spatium immensum campis habitanda relinqui / utile tecta docet.
<Sil. 13.324>	paulatim atrocibus irae / languescunt animis, et uis mollita senescit.
<Sil. 13.326>	Pan Ioue missus erat seruari tecta uolente / Troia, pendenti similis Pan semper et imo / uix ulla inscribens terrae uestigia cornu.
<Sil. 13.329>	dextera lasciuit caesa Tegeatide capra / uerbera laeta mouens festa per compita cauda.
<Sil. 13.331>	cingit acuta comas et opacat tempora pinus, / ac parua erumpunt rubicunda cornua fronte.
<Sil. 13.333>	stant aures, imoque cadit barba hispida mento.
<Sil. 13.334>	pastorale deo baculum, pellisque sinistrum / uelat grata latus tenerae de corpore dammae.
<Sil. 13.336>	nulla in praeruptum tam prona et inhospita cautes, / in qua non librans corpus similisque uolanti / cornipedem tulerit praecisa per auia plantam.
<Sil. 13.339>	interdum inflexus medio nascentia tergo / respicit adridens hirtae ludibria caudae, / obtendensque manum solem inferuescere fronti / arcet et umbrato perlustrat pascua uisu.
<Sil. 13.343>	hic, postquam mandata dei perfecta malamque / sedauit rabiem et permulsit corda furentum, / Arcadiae uolucris saltus et amata reuisit / Maenala, ubi argutis longe de uertice sacro / dulce sonans calamis ducit stabula omnia cantu.
<Sil. 13.348>	At legio Ausonidum, flammas ductore iubente / arceri portis stantisque relinquere muros / (mite decus mentis), condunt ensesque facesque.
<Sil. 13.351>	multa deum templis domibusque nitentibus auro / egeritur praeda et uictus alimenta superbi, / quisque bonis periere, uirum de corpore uestes / femineae mensaeque alia tellure petitae / poculaque Eoa luxum inritantia gemma.
<Sil. 13.356>	nec modus argento, caelataque pondera facti / tantum epulis auri, tum passim corpora longo / ordine captiua, et domibus deprompta talenta, / pascere longincum non deficientia bellum, / immensique greges famulae ad conuiuia turbae.
<Sil. 13.361>	Fuluius, ut finem spoliandis aedibus aere / belligero reuocante dedit, sublimis ab alto / suggestu, magnis fautor non futtilis ausis, / Lanuuio generate, inquit quem Sospita Iuno / dat nobis, Milo, Gradiui cape uictor honorem, / tempora murali cinctus turrita corona.
<Sil. 13.367>	tum sontes procerum meritosque piacula prima / acciet et iusta punit commissa securi.
<Sil. 13.369>	†hic atrox uirtus (nec enim occuluisse probarim / spectatum uel in hoste decus) clamore feroci / Taurea Tune inquit ferro spoliabis inultus / te maiorem anima, et iusso lictore recisa / ignauos cadet ante pedes fortissima ceruix?
<Sil. 13.374>	haud umquam hoc uobis dederit deus.
<Sil. 13.374>	inde minaci / obtutu toruum contra et furiale renidens / bellatorem alacer per pectora transigit ensem.
<Sil. 13.377>	cui ductor: Patriam moriens comitare cadentem.
<Sil. 13.378>	qui nobis animus, quae dextera cuique uiritim, / decernet Mauors.
<Sil. 13.379>	tibi, si rebare pudendum / iussa pati, licuit pugnanti occumbere letum.
<Sil. 13.381>	Dum Capua infaustam luit haud sine sanguine culpam, / interea geminos terra crudelis Hibera / Fortuna abstulerat permiscens tristia laetis / Scipiadas, magnumque decus magnumque dolorem.
<Sil. 13.385>	forte Dicarchea iuuenis dum sedit in urbe / Scipio post belli repetens extrema penatis, / huc tristis lacrimas et funera acerba suorum / fama tulit.
<Sil. 13.388>	duris quamquam non cedere suetus / pulsato lacerat uiolenter pectore amictus.
<Sil. 13.390>	non comites tenuisse ualent, non ullus honorum / militiaeue pudor.
<Sil. 13.391>	pietas irata sinistris / caelicolis furit atque odit solacia luctus.
<Sil. 13.393>	iamque dies iterumque dies absumpta querelis: /
<Sil. 13.394>	uersatur species ante ora oculosque parentum.
<Sil. 13.395>	ergo excire parat manis animasque suorum / adloquioque uirum tantos mulcere dolores.
<Sil. 13.397>	hortatur uicina palus, ubi signat Auerni / squalentem introitum stagnans Acherusius umor.
<Sil. 13.399>	noscere uenturos agitat mens protinus annos.
<Sil. 13.400>	Sic ad Cymaeam, quae tum sub nomine Phoebi / Autonoe tripodas sacros antrumque tenebat, / fert gressus iuuenis consultaque pectoris aegri / pandit et aspectus orat contingere patrum.
<Sil. 13.404>	nec cunctata diu uates Mactare repostis / mos umbris inquit consueta piacula nigras / sub lucem pecudes reclusaeque abdere terrae / manantem iugulis spirantum caede cruorem.
<Sil. 13.408>	tunc populos tibi regna suos pallentia mittent.
<Sil. 13.409>	cetera quae poscis maiori uate canentur.
<Sil. 13.410>	namque tibi Elysio repetita oracula campo / eliciam ueterisque dabo inter sacra Sibyllae / cernere fatidicam Phoebei pectoris umbram.
<Sil. 13.413>	uade, age et, a medio cum se nox umida cursu / flexerit, ad fauces uicini castus Auerni / duc praedicta sacris duro placamina Diti: /
<Sil. 13.416>	mella simul tecum et puri fer dona Lyaei.
<Sil. 13.417>	Hoc alacer monitu et promissae nomine uatis, / adparat occulto monstrata piacula coepto.
<Sil. 13.419>	inde ubi nox iussam procedens contigit horam, / et spatia aequarunt tenebras transacta futuras, / consurgit stratis pergitque ad turbida portae / ostia Tartareae, penitus quis abdita uates / promissa implerat Stygioque sedebat in antro.
<Sil. 13.424>	tum, qua se primum rupta tellure recludit / inuisus caelo specus atque eructat acerbam / Cocyti laxo suspirans ore paludem, / inducit iuuenem ferroque cauare refossam / ocius urget humum atque arcanum murmur anhelans / ordine mactari pecudes iubet.
<Sil. 13.429>	ater operto / ante omnis taurus regi, tum proxima diuae / caeditur Hennaeae casta ceruice iuuenca.
<Sil. 13.432>	inde tibi, Alecto, tibi, numquam laeta Megaera, / corpora lanigerum procumbunt lecta bidentum.
<Sil. 13.434>	fundunt mella super Bacchique et lactis honorem.
<Sil. 13.435>	Sta, iuuenis, faciemque, Erebo quae surgit ab omni, / exclamat uates patere.
<Sil. 13.436>	accedentia cerno / Tartara et ante oculos adsistere tertia regna.
<Sil. 13.438>	ecce ruunt uariae species et quicquid ab imo / natum hominum extinctumque chao est (iam cuncta uidebat, / Cyclopas Scyllamque et pastos membra uirorum / Odrysiae telluris equos): contende tueri / eductumque tene uagina interritus ensem.
<Sil. 13.443>	quaecumque ante animae tendent potare cruorem / dissice, dum castae procedat imago Sibyllae.
<Sil. 13.445>	interea cerne, ut gressus inhumata citatos / fert umbra et properat tecum coniungere dicta, / cui datur ante atros absumpti corporis ignes / sanguine non tacto solitas effundere uoces.
<Sil. 13.449>	aspicit et subito turbatus Scipio uisu / Quinam te, qui casus, ait dux maxime, fessae / eripuit patriae, cum talis horrida poscant / bella uiros?
<Sil. 13.452>	nec enim dextra concesserit ulli / Appius aut astu.
<Sil. 13.453>	decimum lux rettulit ortum, / ut te, cum Capua remearem, uulnera uidi / mulcentem, hoc uno maestum, quod adire nequires / saucius ad muros et Martis honore careres.
<Sil. 13.457>	Contra quae ductor: Fesso mihi proxima tandem / lux gratos Phaethontis equos auertit et atris / aeternum demisit aquis.
<Sil. 13.459>	sed lenta meorum / dum uanos ritus cura et sollemnia uulgi / exequitur, cessat flammis imponere corpus, / ut portet tumulis per longum membra paternis.
<Sil. 13.463>	quod te per nostri Martis precor aemula facta, / arce quae putris artus medicamina seruant / daque uago portas quamprimum Acherontis adire.
<Sil. 13.466>	Tunc iuuenis: Gens o ueteris pulcherrima Clausi, / haud ulla ante tuam, quamquam non parua fatigent, / curarum prior extiterit.
<Sil. 13.468>	namque ista per omnis / discrimen seruat populos uariatque iacentum / exequias tumuli et cinerum sententia discors.
<Sil. 13.471>	tellure, ut perhibent, (is mos anticus) Hibera / exanima obscenus consumit corpora uultur.
<Sil. 13.473>	regia cum lucem posuerunt membra, probatum est / Hyrcanis adhibere canes.
<Sil. 13.474>	Aegyptia tellus / claudit odorato post funus stantia saxo / corpora et a mensis exanguem haud separat umbram.
<Sil. 13.477>	exhausto instituit Pontus uacuare cerebro / ora uirum et longum medicata reponit in aeuum.
<Sil. 13.479>	quid qui reclusa nudos Garamantes harena / infodiunt?
<Sil. 13.480>	quid qui saeuo sepelire profundo / exanimos mandant Libycis Nasamones in oris?
<Sil. 13.482>	at Celtae uacui capitis circumdare gaudent / ossa, nefas, auro ac mensis ea pocula seruant.
<Sil. 13.484>	Cecropidae ob patriam Mauortis sorte peremptos / decreuere simul communibus urere flammis.
<Sil. 13.486>	at gente in Scythica suffixa cadauera truncis / lenta dies sepelit putri liquentia tabo.
<Sil. 13.488>	Talia dum memorant, umbra ueniente Sibyllae / Autonoe Finem hic inquit sermonibus adde / alternis.
<Sil. 13.490>	haec, haec ueri fecunda sacerdos, / cui tantum patuit rerum, quanto ipse negarit / plus nouisse deus.
<Sil. 13.492>	me iam comitante tuorum / tempus abire globo et pecudes imponere flammis.
<Sil. 13.494>	At grauida arcanis Cymes anus attigit ore / postquam sacrificum delibauitque cruorem, / in decus egregiae uultus intenta iuuentae / Aetherea fruerer cum luce, haud segniter inquit / Cymaeo populis uox nostra sonabat in antro.
<Sil. 13.499>	tum te permixtum saeclis rebusque futuris / Aeneadum cecini.
<Sil. 13.500>	sed non sat digna mearum / cura tuis uocum.
<Sil. 13.501>	nec enim conquirere dicta / aut seruare fuit proauis sollertia uestris.
<Sil. 13.503>	uerum age, disce, puer, quando cognoscere cordi est, / iam tua deque tuis pendentia Dardana fatis.
<Sil. 13.505>	namque tibi cerno properatum oracula uitae / hinc petere et patrios uisu contingere manis.
<Sil. 13.507>	armifero uictor patrem ulcisceris Hibero / creditus ante annos Martem, ferroque resolues / gaudia Poenorum et missum laetabere bello / omen, Hiberiacis uicta Carthagine terris.
<Sil. 13.511>	maius ad imperium posthac capiere, nec ante / Iuppiter absistet cura, quam cuncta fugarit / in Libyam bella et uincendum duxerit ipse / Sidonium tibi rectorem.
<Sil. 13.514>	pudet urbis iniquae / quod post haec decus hoc patriaque domoque carebit.
<Sil. 13.516>	sic uates gressumque lacus uertebat ad atros.
<Sil. 13.517>	Tum iuuenis Quaecumque datur sors durior aeui, / obnitemur, ait culpa modo pectora cessent.
<Sil. 13.519>	sed, te oro, quando uitae tibi causa labores / humanos iuuisse fuit, siste, inclita uirgo, / paulisper gressum et nobis manisque silentum / enumera Stygiaeque aperi formidinis aulam.
<Sil. 13.523>	Adnuit illa quidem, sed Non optanda recludis / regna: ait hic tenebras habitant uolitantque per umbras / innumeri quondam populi.
<Sil. 13.525>	domus omnibus una.
<Sil. 13.526>	in medio uastum late se tendit inane: /
<Sil. 13.527>	huc, quicquid terrae, quicquid freta et igneus aer / nutriuit primo mundi genitalis ab aeuo / Mors communis agit: descendunt cuncta, capitque / campus iners quantum interiit restatque futurum.
<Sil. 13.531>	cingunt regna decem portae: quarum una receptat / belligeros dura Gradiui sorte creatos; / altera, qui legis posuere atque inclita iura / gentibus et primas fundarunt moenibus urbes; / tertia ruricolas, Cereris iustissima turba / quae uenit ad manis et fraudum inlaesa ueneno.
<Sil. 13.537>	exin, qui laetas artis uitaeque colendae / inuenere uiam nec dedignanda parenti / carmina fuderunt Phoebo, sua limina seruant.
<Sil. 13.540>	proxima, quos uenti saeuaeque hausere procellae, / naufraga porta rapit: sic illam nomine dicunt.
<Sil. 13.542>	finitima huic noxa grauido et peccasse fatenti / uasta patet populo: poenas Rhadamanthus in ipso / expetit introitu mortumque exercet inanem.
<Sil. 13.545>	septima femineis reseratur porta cateruis, / umentis ubi casta fouet Proserpina lucos.
<Sil. 13.547>	infantum hinc gregibus uersasque ad funera taedas / passis uirginibus turbaeque in limine lucis / est iter extinctae et uagitu ianua nota.
<Sil. 13.550>	tum seducta loco et laxata lucida nocte / claustra nitent, quae secreti per limitis umbram / Elysios ducunt campos: hic turba piorum, / nec Stygio in regno, caeli nec posta sub axe, / uerum ultra Oceanum sacro contermina fonti / Lethaeos potat latices, obliuia mentis.
<Sil. 13.556>	extrema hinc auro fulgens iam lucis honorem / sentit et admoto splendet ceu sidere lunae.
<Sil. 13.558>	hac animae caelum repetunt ac mille peractis / oblitae Ditem redeunt in corpora lustris.
<Sil. 13.560>	has passim nigrum pandens Mors lurida rictum / itque reditque uias et portis omnibus errat.
<Sil. 13.562>	Tum iacet in spatium sine corpore pigra uorago / limosique lacus: large exundantibus urit / ripas saeuus aquis Phlegethon et turbine anhelo / flammarum resonans saxosa incendia torquet.
<Sil. 13.566>	parte alia torrens Cocytos sanguinis atri / uerticibus furit et spumanti gurgite fertur.
<Sil. 13.568>	at, magnis semper diuis regique deorum / iurari dignata palus, picis horrida riuo, / fumiferum uoluit Styx inter sulphura limum.
<Sil. 13.571>	tristior his Acheron sanie crassoque ueneno / aestuat et gelidam eructans cum murmure harenam / descendit nigra lentus per stagna palude.
<Sil. 13.574>	hanc potat saniem non uno Cerberus ore, / haec et Tisiphones sunt pocula, et atra Megaera / hanc sitit ac nullo rabies restinguitur haustu.
<Sil. 13.577>	ultimus erumpit lacrimarum fontibus amnis / ante aulam atque aditus et inexorabile limen.
<Sil. 13.579>	Quanta cohors omni stabulante per atria monstro / excubat et manis permixto murmure terret!
<Sil. 13.581>	luctus edax Maciesque, malis comes addita morbis, / et Maeror pastus fletu et sine sanguine Pallor / Curaeque Insidiaeque atque hinc queribunda Senectus, / hinc angens utraque manu sua guttura Liuor / et, deforme malum ac sceleri procliuis, Egestas / Errorque infido gressu et Discordia gaudens / permiscere fretum caelo.
<Sil. 13.587>	sedet ostia Ditis / centenis suetus Briareus recludere palmis / et Sphinx uirgineos rictus infecta cruore / Scyllaque Centaurique truces umbraeque Gigantum.
<Sil. 13.591>	Cerberus hic ruptis peragrat cum Tartara uinclis, / non ipsa Alecto, non feta furore Megaera / audet adire ferum, dum fractis mille catenis / uiperea latrans circumligat ilia cauda.
<Sil. 13.595>	Dextra uasta comas nemorosaque brachia fundit / taxus Cocyti rigua frondosior unda.
<Sil. 13.597>	hic dirae uolucres pastusque cadauere uultur / et multus bubo ac sparsis strix sanguine pennis / Harpyiaeque fouent nidos atque omnibus haerent / condensae foliis: saeuit stridoribus arbor.
<Sil. 13.601>	has inter formas coniunx Iunonis Auernae / suggestu residens cognoscit crimina regum.
<Sil. 13.603>	stant uincti, seroque piget sub iudice culpae: /
<Sil. 13.604>	circum errant Furiae Poenarumque omnis imago.
<Sil. 13.605>	quam uellent numquam sceptris fulsisse superbis!
<Sil. 13.606>	insultant duro imperio non digna nec aequa / ad superos passi manes, quaeque ante profari / non licitum uiuis, tandem permissa queruntur.
<Sil. 13.609>	tunc alius saeuis religatur rupe catenis, / ast alius subigit saxum contra ardua montis, / uipereo domat hunc aeterna Megaera flagello.
<Sil. 13.612>	talia letiferis restant patienda tyrannis.
<Sil. 13.613>	sed te maternos tempus cognoscere uultus, / cuius prima uenit non tardis passibus umbra.
<Sil. 13.615>	Astabat fecunda Iouis Pomponia furto.
<Sil. 13.616>	namque ubi cognouit Latio surgentia bella / Poenorum Venus, insidias anteire laborans / Iunonis fusa sensim per pectora patrem / implicuit flamma.
<Sil. 13.619>	quae ni prouisa fuissent, / Sidonia Iliacas nunc uirgo accenderet aras.
<Sil. 13.621>	ergo ubi gustatus cruor admonuitque Sibylla / et dedit alternos ambobus noscere uultus, / sic iuuenis prior: O magni mihi numinis instar, / cara parens, quam, te ut nobis uidisse liceret, / optassem Stygias uel leto intrare tenebras!
<Sil. 13.626>	quae sors nostra fuit, cui te, cum prima subiret, / eripuit sine honore dies et funere carpsit?
<Sil. 13.628>	excipit his mater: Nullos, o nate, labores / mors habuit nostra: aetherio dum pondere partum / exsoluor, miti dextra Cyllenia proles / imperio Iouis Elysias deduxit in oras / attribuitque paris sedes, ubi magna moratur / Alcidae genetrix, ubi sacro munere Leda.
<Sil. 13.634>	uerum age, nate, tuos ortus, ne bella pauescas / ulla nec in caelum dubites te attollere factis, / quando aperire datur nobis, nunc denique disce.
<Sil. 13.637>	sola die caperem medio cum forte petitos / ad requiem somnos, subitus mihi membra ligauit / amplexus, non ille meo ueniente marito / adsuetus facilisque mihi.
<Sil. 13.640>	tum luce corusca, / implebat quamquam languentia lumina somnus, / uidi, crede, Iouem.
<Sil. 13.642>	nec me mutata fefellit / forma dei, quod squalentem conuersus in anguem / ingenti traxit curuata uolumina gyro.
<Sil. 13.645>	sed mihi post partum non ultra ducere uitam / concessum.
<Sil. 13.646>	heu, quantum gemui, quod spiritus ante / haec tibi quam noscenda darem discessit in auras!
<Sil. 13.648>	his alacer colla amplexu materna petebat, / umbraque ter frustra per inane petita fefellit.
<Sil. 13.650>	Succedunt simulacra uirum concordia, patris / unanimique simul patrui.
<Sil. 13.651>	ruit ipse per umbram / oscula uana petens iuuenis fumoque uolucri / et nebulis similes animas adprendere certat.
<Sil. 13.654>	Quis te, care pater, quo stabant Itala regna / exosus Latium deus abstulit?
<Sil. 13.655>	hei mihi!
<Sil. 13.655>	nam cur / ulla fuere adeo quibus a te saeuus abessem / momenta?
<Sil. 13.657>	opposito mutassem pectore mortem.
<Sil. 13.658>	quantos funeribus uestris gens Itala passim / dat gemitus!
<Sil. 13.659>	tumulus uobis censente senatu / Mauortis geminus surgit per gramina campo.
<Sil. 13.661>	nec passi plura, in medio sermone loquentis / sic adeo incipiunt.
<Sil. 13.662>	prior haec genitoris imago: /
<Sil. 13.663>	Ipsa quidem uirtus sibimet pulcherrima merces; / dulce tamen uenit ad manis, cum gratia uitae / durat apud superos nec edunt obliuia laudem.
<Sil. 13.666>	uerum age, fare, decus nostrum, te quanta fatiget / militia.
<Sil. 13.667>	heu, quotiens intrat mea pectora terror, / cum repeto, quam saeuus eas, ubi magna pericla / contingunt tibi.
<Sil. 13.669>	per nostri, fortissime, leti / obtestor causas, Martis moderare furori.
<Sil. 13.671>	sat tibi sint documenta domus.
<Sil. 13.671>	octaua terebat / arentem culmis messem crepitantibus aestas, / ex quo cuncta mihi calcata meoque subibat / germano deuicta iugum Tartessia tellus.
<Sil. 13.675>	nos miserae muros et tecta renata Sagunto, / nos dedimus Baetem nullo potare sub hoste, / nobis indomitus conuertit terque quaterque / germanus terga Hannibalis.
<Sil. 13.678>	pro barbara numquam / impolluta fides!
<Sil. 13.679>	peterem cum uictor adesum / cladibus Hasdrubalem, subito uenale, cohortes / Hispanae, uulgus, Libyci quas fecerat auri / Hasdrubal, abrupto liquerunt agmine signa.
<Sil. 13.683>	tunc hostis socio desertos milite multum / ditior ipse uiris spisso circumdedit orbe.
<Sil. 13.685>	non segnis nobis nec inultis, nate, peracta est / illa suprema dies, et laude inclusimus aeuum.
<Sil. 13.687>	Excipit inde suos frater coniungere casus: /
<Sil. 13.688>	Excelsae turris post ultima rebus in artis / subsidium optaram supremaque bella ciebam.
<Sil. 13.690>	fumantis taedas ac lata incendia passim / et mille iniecere faces.
<Sil. 13.691>	nil nomine leti / de superis queror: haud paruo data membra sepulcro / nostra cremauerunt in morte haerentibus armis.
<Sil. 13.694>	sed me luctus habet, geminae ne clade ruinae / cesserit adfusis oppressa Hispania Poenis.
<Sil. 13.696>	Contra quae iuuenis turbato fletibus ore: /
<Sil. 13.697>	Di, quaeso, ut merita est, dignas pro talibus ausis / Carthago expendat poenas.
<Sil. 13.698>	sed continet acris / Pyrenes populos qui uestro Marte probatus / excepit fessos et notis Marcius armis / successit bello.
<Sil. 13.701>	fusos quoque fama ferebat / uictores acie atque exacta piacula caedis.
<Sil. 13.703>	His laeti rediere duces loca amoena piorum, / prosequiturque oculis puer adueneratus euntis.
<Sil. 13.705>	iamque aderat multa uix adgnoscendus in umbra / Paulus et epoto fundebat sanguine uerba: /
<Sil. 13.707>	Lux Italum, cuius spectaui Martia facta / multum uno maiora uiro, descendere nocti / atque habitanda semel subigit quis uisere regna?
<Sil. 13.710>	cui contra talis effundit Scipio uoces: /
<Sil. 13.711>	Armipotens ductor, quam sunt tua fata per urbem / lamentata diu!
<Sil. 13.712>	quam paene ruentia tecum / traxisti ad Stygias Oenotria tecta tenebras.
<Sil. 13.714>	tum tibi defuncto tumulum Sidonius hostis / constituit laudemque tuo quaesiuit honore.
<Sil. 13.716>	dumque audit lacrimans hostilia funera Paulus, / ante oculos iam Flaminius, iam Gracchus et aegro / absumptus Cannis stabat Seruilius ore.
<Sil. 13.719>	Appellare uiros erat ardor et addere uerba, / sed raptabat amor priscos cognoscere manis.
<Sil. 13.721>	nunc meritum saeua Brutum immortale securi / nomen, nunc superos aequantem laude Camillum, / nunc auro Curium non umquam cernit amicum.
<Sil. 13.724>	ora Sibylla docet uenientum et nomina pandit.
<Sil. 13.725>	hic fraudes pacis Pyrrhumque a limine portae / reiecit uisus orbus, tulit ille ruentem / Thybridis in ripas regem solusque reuulso / pone ferox ponte exclusit redeuntia regna.
<Sil. 13.729>	Si tibi dulce uirum, primo qui foedera bello / Phoenicum pepigit, uidisse: hic inclitus ille / aequoreis uictor cum classe Lutatius armis.
<Sil. 13.732>	si studium et saeuam cognoscere Hamilcaris umbram, / ille est (cerne procul) cui frons nec morte remissa / irarum seruat rabiem.
<Sil. 13.734>	si iungere cordi est / conloquium, sine gustato det sanguine uocem.
<Sil. 13.736>	atque ubi permissum et sitiens se impleuit imago, / sic prior increpitat non mitis Scipio uultu: /
<Sil. 13.738>	Taliane, o fraudum genitor, sunt foedera uobis, / aut haec Sicania pepigisti captus in ora?
<Sil. 13.740>	bella tuus toto natus contra omnia pacta / exercet Latio et perruptis molibus Alpis / eluctatus adest: feruet gens Itala Marte / barbarico, et refluunt obstructi stragibus amnes.
<Sil. 13.744>	post quae Poenus ait: Decimum modo coeperat annum / excessisse puer, nostro cum bella Latinis / concepit iussu, licitum nec fallere diuos / iuratos patri.
<Sil. 13.747>	quod si Laurentia uastat / nunc igni regna et Phrygias res uertere temptat, / o pietas, o sancta fides, o uera propago!
<Sil. 13.750>	atque utinam amissum reparet decus!
<Sil. 13.750>	inde citato / celsus abit gressu, maiorque recessit imago.
<Sil. 13.752>	Exin designat uates, qui iura sub armis / poscenti dederint populo primique petitas / miscuerint Italis Piraeo litore leges.
<Sil. 13.755>	laetatur spectatque uirum insatiabilis ora / Scipio et appellet cunctos, ni magna sacerdos / admoneat turbae innumerae: Quot milia toto / credis in orbe, puer, lustras dum singula uisu, / descendisse Erebo?
<Sil. 13.759>	nullo non tempore abundans / umbrarum huc agitur torrens, uectatque capaci / agmina mole Charon, et sufficit improba puppis.
<Sil. 13.762>	post haec ostendens iuuenem sic uirgo profatur: /
<Sil. 13.763>	Hic ille est, tellure uagus qui uictor in omni / cursu signa tulit, cui peruia Bactra Dahaeque, / qui Gangen bibit et Pellaeo ponte Niphaten / astrinxit, cui stant sacro sua moenia Nilo.
<Sil. 13.767>	incipit Aeneades: Libyci certissima proles / Hammonis, quando exuperat tua gloria cunctos / indubitata duces similique cupidine rerum / pectora nostra calent, quae te uia, fare, superbum / ad decus et summas laudum perduxerit arces.
<Sil. 13.772>	ille sub haec: Turpis lenti sollertia Martis.
<Sil. 13.773>	audendo bella expedias.
<Sil. 13.773>	pigra extulit artis / haud umquam sese uirtus.
<Sil. 13.774>	tu magna gerendi / praecipita tempus: mors atra impendet agenti.
<Sil. 13.776>	haec effatus abit.
<Sil. 13.776>	Croesi mox aduolat umbra, / diues apud superos, sed mors aequarat egenis.
<Sil. 13.778>	Atque hic Elysio tendentem limite cernens / effigiem iuuenis, caste cui uitta ligabat / purpurea effusos per colla nitentia crines, / Dic, ait hic quinam, uirgo?
<Sil. 13.781>	nam luce refulget / praecipua frons sacra uiro, multaeque secuntur / mirantes animae et laeto clamore frequentant.
<Sil. 13.784>	qui uultus!
<Sil. 13.784>	quam, si Stygia non esset in umbra, / dixissem facile esse deum!
<Sil. 13.785>	Non falleris: inquit / docta comes Triuiae meruit deus esse uideri, / et fuit in tanto non paruum pectore numen.
<Sil. 13.788>	carmine complexus terram, mare, sidera, manis / et cantu Musas et Phoebum aequauit honore.
<Sil. 13.790>	atque haec cuncta prius quam cerneret ordine terris / prodidit ac uestram tulit usque ad sidera Troiam.
<Sil. 13.792>	Scipio perlustrans oculis laetantibus umbram, / Si nunc fata darent, ut Romula facta per orbem / hic caneret uates, quanto maiora futuros / facta eadem intrarent hoc inquit teste nepotes!
<Sil. 13.796>	felix Aeacide, cui tali contigit ore / gentibus ostendi, creuit tua carmine uirtus.
<Sil. 13.798>	Sed, quae tanta adeo grassantum turba, requirens, / heroum effigies maiorisque accipit umbras.
<Sil. 13.800>	inuicto stupet Aeacide, stupet Hectore magno / Aiacisque gradum uenerandaque Nestoris ora / miratur, geminos aspectat laetus Atridas / iamque Ithacum corde aequantem Peleia facta.
<Sil. 13.804>	uicturam hinc cernit Ledaei Castoris umbram: /
<Sil. 13.805>	alternam lucem peragebat in aethere Pollux.
<Sil. 13.806>	Sed subito uultus monstrata Lauinia traxit.
<Sil. 13.807>	nam uirgo admonuit tempus cognoscere manis / femineos, ne cunctantem lux alma uocaret.
<Sil. 13.809>	Felix haec inquit Veneris nurus ordine longo / Troiugenas iunxit sociata prole Latinis.
<Sil. 13.811>	uis et Martigenae thalamos spectare Quirini?
<Sil. 13.812>	Hersiliam cerne: hirsutos cum sperneret olim / gens uicina procos, pastori rapta marito / intrauitque casae culmique e stramine fultum / pressit laeta torum et soceros reuocauit ab armis.
<Sil. 13.816>	aspice Carmentis gressus.
<Sil. 13.816>	Euandria mater / haec fuit et uestros tetigit praesaga labores.
<Sil. 13.818>	uis et, quos Tanaquil uultus gerat?
<Sil. 13.818>	haec quoque castae / augurio ualuit mentis uenturaque dixit / regna uiro et dextros agnouit in alite diuos.
<Sil. 13.821>	ecce pudicitiae Latium decus, inclita leti / fert frontem atque oculos terrae Lucretia fixos.
<Sil. 13.823>	non datur, heu tibi, Roma (nec est, quod malle deceret), / hanc laudem retinere diu.
<Sil. 13.824>	Verginia iuxta, / cerne, cruentato uulnus sub pectore seruat, / tristia defensi ferro monumenta pudoris, / et patriam laudat miserando in uulnere dextram.
<Sil. 13.828>	illa est, quae Thybrim, quae fregit Lydia bella, / nondum passa marem, qualis optabit habere / quondam Roma uiros, contemptrix Cloelia sexus.
<Sil. 13.831>	cum subito aspectu turbatus Scipio poscit, / quae poenae causa, et qui sint in crimine manes, / tum uirgo: Patrios fregit quae curribus artus / et stetit adductis super ora trementia frenis, / Tullia non ullos satis exhaustura labores / ardenti Phlegethonte natat.
<Sil. 13.836>	fornacibus atris / fons rapidus furit atque ustas sub gurgite cautes / egerit et scopulis pulsat flagrantibus ora.
<Sil. 13.839>	illa autem, quae tondetur praecordia rostro / alitis (en quantum resonat plangentibus alis / armiger ad pastus rediens Iouis!)
<Sil. 13.841>	, hostibus arcem / uirgo, immane nefas, adamato prodidit auro / Tarpeia et pactis reserauit claustra Sabinis.
<Sil. 13.844>	iuxta (nonne uides? neque enim leuiora domantur / delicta) inlatrat ieiunis faucibus Orthrus, / armenti quondam custos immanis Hiberi, / et morsu petit et polluto euiscerat ungue.
<Sil. 13.848>	nec par poena tamen sceleri: sacraria Vestae / polluit exuta sibi uirginitate sacerdos.
<Sil. 13.850>	sed satis haec uidisse, satis.
<Sil. 13.851>	Mox deinde: Videnti / nunc animas tibi, quae potant obliuia, paucas / in fine enumerasse paro et remeare tenebris.
<Sil. 13.854>	hic Marius: nec multa dies iam restat ituro / aetheriam in lucem.
<Sil. 13.855>	ueniet tibi origine parua / in longum imperium consul.
<Sil. 13.856>	nec Sulla morari / iussa potest aut amne diu potare soporo: /
<Sil. 13.858>	lux uocat et nulli diuum mutabile fatum.
<Sil. 13.859>	imperium hic primus rapiet, sed gloria culpae, / quod reddet solus, nec tanto in nomine quisquam / existet, Sullae qui se uelit esse secundum.
<Sil. 13.862>	ille, hirta cui subrigitur coma fronte, decorum / et gratum terris Magnus caput: ille deum gens, / stelligerum attollens apicem, Troianus Iulo / Caesar auo.
<Sil. 13.865>	quantas moles, cum sede reclusa / hinc tandem erumpent, terraque marique mouebunt!
<Sil. 13.867>	heu miseri, quotiens toto pugnabitis orbe, / nec leuiora lues quam uictus crimina, uictor.
<Sil. 13.869>	Tum iuuenis lacrimans: Restare haec ordine duro / lamentor rebus Latiis.
<Sil. 13.870>	sed luce remota / si nulla est uenia et merito mors ipsa laborat, / perfidiae Poenus quibus aut Phlegethontis in undis / exuret ductor scelus, aut quae digna renatos / ales in aeternum laniabit morsibus artus?
<Sil. 13.875>	Ne metue: exclamat uates non uita sequetur / inuiolata uirum: patria non ossa quiescent.
<Sil. 13.877>	namque ubi fractus opum magnae certamine pugnae / pertulerit uinci turpemque orare salutem, / rursus bella uolet Macetum instaurare sub armis.
<Sil. 13.880>	damnatusque doli desertis coniuge fida / et dulci nato linquet Carthaginis arces / atque una profugus lustrabit caerula puppe.
<Sil. 13.883>	hinc Cilicis Tauri saxosa cacumina uiset.
<Sil. 13.884>	pro!
<Sil. 13.884>	quanto leuius mortalibus aegra subire / seruitia atque hiemes aestusque fugamque fretumque / atque famem, quam posse mori!
<Sil. 13.886>	post Itala bella / Assyrio famulus regi falsusque cupiti / Ausoniae motus dubio petet aequora uelo, / donec Prusiacas delatus segniter oras / altera seruitia imbelli patietur in aeuo / et latebram munus regni.
<Sil. 13.891>	perstantibus inde / Aeneadis reddique sibi poscentibus hostem, / pocula furtiuo rapiet properata ueneno / ac tandem terras longa formidine soluet.
<Sil. 13.895>	Haec uates, Erebique cauis se reddidit umbris.
<Sil. 13.896>	tum laetus socios iuuenis portumque reuisit.
<Sil. 14.1>	Flectite nunc uestros, Heliconis numina, cantus / Ortygiae pelagus Siculique ad litoris urbes.
<Sil. 14.3>	muneris hic uestri labor est, modo Daunia regna / Aeneadum, modo Sicanios accedere portus, / aut Macetum lustrare domos et Achaica rura / aut uaga Sardoo uestigia tinguere fluctu / uel Tyriae quondam regnata mapalia genti / extremumue diem et terrarum inuisere metas.
<Sil. 14.9>	sic poscit sparsis Mauors agitatus in oris.
<Sil. 14.10>	ergo age, qua litui, qua ducunt bella, sequamur.
<Sil. 14.11>	Ausoniae pars magna iacet Trinacria tellus, / ut semel expugnante Noto et uastantibus undis / accepit freta caeruleo propulsa tridente.
<Sil. 14.14>	namque per occultum caeca ui turbinis olim / impactum pelagus laceratae uiscera terrae / discidit et medio perrumpens arua profundo / cum populis pariter conuulsis transtulit urbes.
<Sil. 14.18>	ex illo seruans rapidus diuortia Nereus / saeuo diuiduos coniungi pernegat aestu.
<Sil. 14.20>	sed spatium, quod dissociat consortia terrae, / latratus fama est (sic arta interuenit unda) / et matutinos uolucrum tramittere cantus.
<Sil. 14.23>	multa solo uirtus: iam reddere faenus aratris, / iam montis umbrare olea, dare nomina Baccho / cornipedemque citum lituis generasse ferendis, / nectare Cecropias Hyblaeo accedere ceras.
<Sil. 14.27>	hic et Paeonios arcano sulphure fontis, / hic Phoebo digna et Musis uenerabere uatum / ora excellentum, sacras qui carmine siluas / quique Syracosia resonant Helicona camena.
<Sil. 14.31>	promptae gens linguae, ast eadem, cum bella cieret, / portus aequoreis sueta insignire tropaeis.
<Sil. 14.33>	Post dirum Antiphatae sceptrum et Cyclopia regna / uomere uerterunt primum noua rura Sicano — / Pyrene misit populos, qui nomen ab amne / ascitum patrio terrae imposuere uacanti.
<Sil. 14.37>	mox Ligurum pubes Siculo ductore nouauit / possessis bello mutata uocabula regnis.
<Sil. 14.39>	nec Cres dedecori fuit accola: duxerat actos / moenibus e centum non fausta ad proelia Minos, / Daedaleam repetens poenam.
<Sil. 14.41>	qui fraude nefanda / postquam perpetuas iudex concessit ad umbras / Cocalidum insidiis, fesso Minoia turba / bellandi studio Siculis subsedit in oris.
<Sil. 14.45>	miscuerunt Phrygiam prolem Troianus Acestes / Troianusque Helymus, structis qui pube secuta / in longum ex sese donarunt nomina muris.
<Sil. 14.48>	nec Zanclaea gerunt obscuram moenia famam, / dextera quam tribuit posito Saturnia telo.
<Sil. 14.50>	sed decus Hennaeis haud ullum pulchrius oris, / quam quae Sisyphio fundauit nomen ab Isthmo / et multum ante alias Ephyraeis fulget alumnis.
<Sil. 14.53>	hic Arethusa suum piscoso fonte receptat / Alpheon sacrae portantem signa coronae.
<Sil. 14.55>	At non aecus amat Trinacria Mulciber antra.
<Sil. 14.56>	nam Lipare uastis subter depasta caminis / sulphureum uomit exeso de uertice fumum.
<Sil. 14.58>	ast Aetna eructat tremefactis cautibus ignis / inclusi gemitus, pelagique imitata furorem / murmure per caecos tonat inrequieta fragoris / nocte dieque simul.
<Sil. 14.61>	fonte e Phlegethontis ut atro / flammarum exundat torrens piceaque procella / semiambusta rotat liquefactis saxa cauernis.
<Sil. 14.64>	sed quamquam largo flammarum exaestuet intus / turbine et adsidue subnascens profluat ignis, / summo cana iugo cohibet, mirabile dictu, / uicinam flammis glaciem, aeternoque rigore / ardentes horrent scopuli: stat uertice celsi / collis hiemps calidaque niuem tegit atra fauilla.
<Sil. 14.70>	Quid referam Aeolio regnatas nomine terras / uentorumque domos atque addita claustra procellis?
<Sil. 14.72>	hic uersi penitus Pelopea ad regna Pachyni / pulsata Ionio respondent saxa profundo.
<Sil. 14.74>	hic contra Libyamque situm Caurosque furentis / cernit deuexas Lilybaeon nobile chelas.
<Sil. 14.76>	at, qua diuersi lateris frons tertia terrae / uergit in Italiam prolato ad litora dorso, / celsus harenosa tollit se mole Pelorus.
<Sil. 14.79>	His longo mitis placide dominator in aeuo / praefuerat terris Hieron, tractare sereno / imperio uulgum pollens et pectora nullo / parentum exagitare metu, pactamque per aras / haud facilis temerare fidem socialia iura / Ausoniis multos seruarat casta per annos.
<Sil. 14.85>	uerum, ubi fata uirum fragili soluere senecta, / primaeuo cessit sceptrum exitiale nepoti, / et placida indomitos accepit regia mores.
<Sil. 14.88>	namque bis octonis nondum rex praeditus annis / caligare alto in solio nec pondera regni / posse pati et nimium fluxis confidere rebus.
<Sil. 14.91>	iamque breui nullum, delicta tuentibus armis, / fas notum ignotumque nefas.
<Sil. 14.92>	uilissima regi / cura pudor.
<Sil. 14.93>	tam praecipiti materna furori / Pyrrhus origo dabat stimulos proauique superbum / Aeacidae genus atque aeternus carmine Achilles.
<Sil. 14.96>	ergo ardor subitus Poenorum incepta fouendi, / nec sceleri mora: iam iungit noua foedera, pacto / cederet ut Siculis uictor Sidonius oris.
<Sil. 14.99>	sed stabant Poenae, tumulumque negabat Erinys, / qua modo pactus erat socium non cernere, terra.
<Sil. 14.101>	saeuos namque pati fastus iuuenemque cruento / flagrantem luxu et miscentem turpia diris / haud ultra faciles, quos ira metusque coquebat, / iurati obtruncant.
<Sil. 14.104>	nec iam modus ensibus: addunt / femineam caedem atque insontum rapta sororum / corpora prosternunt ferro.
<Sil. 14.106>	noua saeuit in armis / libertas iactatque iugum: pars Punica castra, / pars Italos et nota uolunt, nec turba furentum / defit quae neutro sociari foedere malit.
<Sil. 14.110>	Tali Trinacriae motu rebusque Sicanis / exitio regis trepidis, sublimis honore / (tertia nam Latios renouarat purpura fasces) / Marcellus classem Zanclaeis appulit oris.
<Sil. 14.114>	atque ubi cuncta uiro caedesque exposta tyranni / ambiguaeque hominum mentes, Carthaginis arma / quos teneant et quanta locos, quod uulgus amicum / duret Troiugenis, quantos Arethusa tumores / concipiat perstetque suas non pandere portas, / incumbit bello ac totam per proxima raptim / armorum effundit flammato pectore pestem.
<Sil. 14.121>	non aliter Boreas, Rhodopes a uertice praeceps / cum sese immisit decimoque uolumine pontum / expulit in terras, sequitur cum murmure molem / eiecti maris et stridentibus adfremit alis.
<Sil. 14.125>	prima Leontinos uastarunt proelia campos, / regnatam diro quondam Laestrygone terram.
<Sil. 14.127>	instabat ductor, cui tarde uincere Graias / par erat ac uinci turmas.
<Sil. 14.128>	ruit aequore toto / (femineum credas maribus concurrere uulgum) / et Cereri placitos fecundat sanguine campos.
<Sil. 14.131>	sternuntur passim, pedibusque euadere letum / eripuit rapidus Mauors.
<Sil. 14.132>	nam ut cuique salutem / promisit fuga, praeueniens dux occupat ense.
<Sil. 14.134>	Ite, gregem metite imbellem ac succidite ferro: /
<Sil. 14.135>	clamat cunctantis urgens umbone cateruas / pigro luctandi studio certamen in umbra / molle pati docta et gaudens splendescere oliuo / stat, mediocre decus uincentum, ignaua iuuentus.
<Sil. 14.139>	haec laus sola datur, si uiso uincitis hoste.
<Sil. 14.140>	ingruit audito ductore exercitus omnis, / solaque, quod superest, secum certamina norunt, / quis dextra antistet spoliisque excellat opimis.
<Sil. 14.143>	Euboici non per scopulos inlisa Caphereo / Euripi magis unda furit, pontumue sonantem / eicit angusto uiolentius ore Propontis, / nec feruet maiore fretum rapiturque tumultu / quod ferit Herculeas extremo sole columnas.
<Sil. 14.148>	Mite tamen dextrae decus inter proelia tanta / enituit fama.
<Sil. 14.149>	miles Tyrrhenus (Asilo / nomen erat) captus quondam ad Trasimenna fluenta, / seruitium facile et dominantis mollia iussa / expertus Beryae, patrias remearat ad oras / sponte fauentis eri, repetitisque impiger armis / tum ueteres Siculo casus Mauorte piabat.
<Sil. 14.155>	atque is, dum medios inter fera proelia miscet, / inlatus Beryae, cui, pacta ad regia misso / Poenorum a populis sociataque bella gerenti, / aerato cassis munimine clauserat ora, / inuadit ferro iuuenem trepideque ferentem / instabilis retro gressus prosternit harena.
<Sil. 14.161>	at miser audita uictoris uoce trementem / cunctantemque animam Stygia ceu sede reducens, / cassidis a mento male fidae uincula rumpit / iungebatque preces atque addere uerba parabat.
<Sil. 14.165>	sed subito aspectu et noto conterritus ore / Tyrrhenus ferrumque manu reuocauit et ultro / talia cum gemitu lacrimis effudit obortis: /
<Sil. 14.168>	Ne, quaeso, supplex lucem dubiusque precare: /
<Sil. 14.169>	fas hostem seruare mihi.
<Sil. 14.169>	multo optimus ille / militiae, cui postremum est primumque, tueri / inter bella fidem: tu letum euadere nobis / das prior et seruas nondum seruatus ab hoste.
<Sil. 14.173>	haud equidem dignum memet, quae tristia uidi, / abnuerim dignumque iterum in peiora reuolui, / si tibi per medios ignis mediosque per ensis / non dederit mea dextra uiam.
<Sil. 14.176>	sic fatur et ultro / attollit uitaque exaequat munera uitae.
<Sil. 14.178>	At, compos Sicula primum certaminis ora / coepti, Marcellus uictricia signa quieto / agmine progrediens Ephyraea ad moenia uertit.
<Sil. 14.181>	inde Syracosias castris circumdedit arces.
<Sil. 14.182>	sed ferri languebat amor.
<Sil. 14.182>	sedare monendo / pectora caeca uirum atque iras euellere hauebat.
<Sil. 14.184>	nec (renuant si forte sibi et si mitia malle / credant esse metum) laxis seruatur omissa / obsidio claustris: quin contra intentior ipse / inuigilat cautis, fronte imperterritus, armis / et struit arcana necopina pericula cura.
<Sil. 14.189>	haud secus Eridani stagnis ripaue Caystri / innatat albus olor pronoque immobile corpus / dat fluuio et pedibus tacitas eremigat undas.
<Sil. 14.192>	Interea, dum incerta labat sententia clausis, / exciti populi atque urbes socia arma ferebant: /
<Sil. 14.194>	incumbens Messena freto minimumque reuulsa / discreta Italia atque Osco memorabilis ortu: /
<Sil. 14.196>	tum Catane, nimium ardenti uicina Typhoeo / et generasse pios quondam celeberrima fratres, / et cui non licitum fatis, Camarina, moueri: /
<Sil. 14.199>	tum, quae nectareis uocat ad certamen Hymetton, / audax Hybla, fauis, palmaque arbusta Selinus / et, iusti quondam portus, nunc litore solo / subsidium infidum fugientibus aequora, Mylae: /
<Sil. 14.203>	necnon altus Eryx, necnon e uertice celso / Centuripae largoque uirens Entella Lyaeo, / Entella, Hectoreo dilectum nomen Acestae.
<Sil. 14.206>	non Thapsos, non e tumulis glacialibus Acrae / defuerunt.
<Sil. 14.207>	Agyrina manus geminoque Lacone / Tyndaris attollens sese adfluit.
<Sil. 14.208>	altus equorum / mille rapit turmam atque hinnitibus aera flammat / pulueream uoluens Acragas ad inania nubem.
<Sil. 14.211>	ductor Grosphus erat, cuius caelata gerebat / taurum parma trucem, poenae monimenta uetustae.
<Sil. 14.213>	ille, ubi torreret subiectis corpora flammis, / mutabat gemitus mugitibus, actaque ueras / credere erat stabulis armenta effundere uoces, / haud impune quidem: nam dirae conditor artis / ipse suo moriens immugit flebile tauro.
<Sil. 14.218>	uenit ab amne trahens nomen Gela, uenit Halaesa / et qui praesenti domitant periura Palici / pectora supplicio, Troianaque uenit Acesta, / quique per Aetnaeos Acis petit aequora fines / et dulci gratam Nereida perluit unda.
<Sil. 14.223>	aemulus ille tuo quondam, Polypheme, calori, / dum fugit agrestem uiolenti pectoris iram, / in tenuis liquefactus aquas euasit et hostem / et tibi uictricem, Galatea, immiscuit undam.
<Sil. 14.227>	necnon qui potant Hypsamque Alabimque sonoros / et perlucentem splendenti gurgite Achaten, / qui fontis, uage Chrysa, tuos et pauperis aluei / Hipparin ac facilem superari gurgite parco / Pantagian rapidique colunt uada flaua Symaethi.
<Sil. 14.232>	litora Thermarum, prisca dotata camena, / armauere suos, qua mergitur Himera ponto / Aeolio.
<Sil. 14.234>	nam diuiduas se scindit in oras / nec minus occasus petit incita quam petit ortus.
<Sil. 14.236>	Nebrodes gemini nutrit diuortia fontis, / quo mons Sicania non surgit ditior umbrae.
<Sil. 14.238>	Henna deum lucis sacras dedit ardua dextras.
<Sil. 14.239>	hic specus ingentem laxans telluris hiatum / caecum iter ad manis tenebroso limite pandit, / qua nouus ignotas Hymenaeus uenit in oras, / hac Stygius quondam stimulante cupidine rector / ausus adire diem, maestoque Acheronte relicto / egit in inlicitas currum per inania terras.
<Sil. 14.245>	tum rapta praeceps Hennaea uirgine flexit / attonitos caeli uisus lucemque pauentis / in Styga rursus equos et praedam condidit umbris.
<Sil. 14.248>	Romanos Petraea duces, Romana petiuit / foedera Callipolis lapidosique Engyon arui, / Hadranum Ergetiumque simul telaque superba / lanigera Melite et litus piscosa Calacte, / quaeque procelloso Cephaloedias ora profundo / caeruleis horret campis pascentia cete, / et qui correptas sorbentem uerticis haustu / atque iterum e fundo iaculantem ad sidera puppis / Tauromenitana cernunt de sede Charybdim.
<Sil. 14.257>	haec Latium manus et Laurentia signa fouebat.
<Sil. 14.258>	Cetera Elissaeis aderat gens Sicana uotis.
<Sil. 14.259>	mille Agathyrna dedit perflataque Trogilos Austris, / mille Thoanteae sedes Phacelina Dianae.
<Sil. 14.261>	tergemino uenit numero fecunda Panhormos, / seu siluis sectere feras seu retibus aequor / uerrere seu caelo libeat traxisse uolucrem.
<Sil. 14.264>	non Herbesos iners, non Naulocha pigra pericli / sederunt, non frondosis Morgentia campis / abstinuit Marte infido.
<Sil. 14.266>	comitata Menaeis / uenit Amastra uiris et paruo nomine Tisse / et Netum et Mutyce pubesque liquentis Achaeti.
<Sil. 14.269>	Sidonios Drepane atque undae clamosus Helorus / et mox seruili uastata Triocala bello, / Sidonios Arbela ferox et celsus Ietas / et bellare Tabas docilis Cossyraque parua / nec maior† Megara iunctae concordibus ausis / iuuere et strato Gaulum spectabile ponto, / cum sonat alcyones cantu nidosque natantis / immota gestat sopitis fluctibus unda.
<Sil. 14.277>	ipsa Syracusae patulos urbs inclita muros / milite collecto uariisque impleuerat armis.
<Sil. 14.279>	ductores facilem impelli laetamque tumultus / uaniloquo plebem furiabant insuper ore: /
<Sil. 14.281>	numquam hoste intratos muros et quattuor arces, / et Salaminiacis quantam Eoisque tropaeis / ingenio portus urbs inuia fecerit umbram, / spectatum proauis: ter centum ante ora triremes / unum naufragium, mersasque impune profundo / clade pharetrigeri subnixas regis Athenas.
<Sil. 14.287>	flammabant uulgum geniti Carthagine fratres, / Poeni matre genus, sed quos, sub crimine pulsus / urbe Syracosia, Libycis eduxerat oris / Trinacrius genitor, geminaque a stirpe parentum / astus miscebant Tyrios leuitate Sicana.
<Sil. 14.292>	Quae cernens ductor, postquam immedicabile uisum / seditio, atque ultro bellum surgebat ab hoste, / testatus diuos Siculorum amnesque lacusque / et fontis, Arethusa, tuos, ad bella uocari / inuitum (quae sponte diu non sumpserit, hostem / induere arma sibi), telorum turbine uasto / adgreditur muros atque armis intonat urbi.
<Sil. 14.299>	par omnis simul ira rapit, certantque ruuntque.
<Sil. 14.300>	turris multiplici surgens ad sidera tecto / exibat, tabulata decem cui crescere Graius / fecerat et multas nemorum consumpserat umbras.
<Sil. 14.303>	armatam hinc igni pinum et deuoluere saxa / certabant calidaeque picis diffundere pestem.
<Sil. 14.305>	huic procul ardentem iaculatus lampada Cimber / conicit et lateri telum exitiabile figit.
<Sil. 14.307>	pascitur adiutus Vulcanus turbine uenti, / gliscentemque trahens turris per uiscera labem / perque altam molem et totiens nascentia tecta / scandit ouans rapidusque uorat crepitantia flammis / robora et, ingenti simul exundante uapore / ad caelum, uictor nutantia culmina lambit.
<Sil. 14.313>	implentur fumo et nebula caliginis atrae, / nec cuiquam euasisse datur, ceu fulminis ictu / correptae rapido in cineres abiere ruinae.
<Sil. 14.316>	Par contra pelago miseris fortuna carinis.
<Sil. 14.317>	namque ubi se propius tectis urbique tulere, / qua portus muris pacatas adplicat undas, / improuisa nouo pestis conterruit astu.
<Sil. 14.320>	trabs fabre teres atque erasis undique nodis / nauali similis malo praefixa gerebat / uncae tela manus: ea celso ex aggere muri / bellantis curui rapiebat in aera ferri / unguibus et mediam reuocata ferebat in urbem.
<Sil. 14.325>	nec solos uis illa uiros, quin saepe triremem / belligerae rapuere trabes, cum desuper actum / incuterent puppi chalybem morsusque tenacis.
<Sil. 14.328>	qui, simul adfixo uicina in robora ferro / sustulerant sublime ratem, miserabile uisu, / per subitum rursus laxatis arte catenis / tanta praecipitem reddebant mole profundo / ut totam haurirent undae cum milite puppem.
<Sil. 14.333>	his super insidiis angusta foramina murus / arte cauata dabat, per quae clam fundere tela / tutum erat, opposito mittentibus aggere ualli.
<Sil. 14.336>	nec sine fraude labos, arta ne rursus eodem / spicula ab hoste uia uicibus contorta redirent.
<Sil. 14.338>	calliditas Graia atque astus pollentior armis / Marcellum tantasque minas terraque marique / arcebat, stabatque ingens ad moenia bellum.
<Sil. 14.341>	Vir fuit Isthmiacis decus immortale colonis, / ingenio facile ante alios telluris alumnos, / nudus opum, sed cui caelum terraeque paterent.
<Sil. 14.344>	ille, nouus pluuias Titan ut proderet ortu / fuscatis tristis radiis, ille, haereat anne / pendeat instabilis tellus, cur foedere certo / hunc adfusa globum Tethys circumliget undis / nouerat atque una pelagi lunaeque labores, / et pater Oceanus qua lege effunderet aestus.
<Sil. 14.350>	non illum mundi numerasse capacis harenas / uana fides.
<Sil. 14.351>	puppis etiam constructaque saxa / feminea traxisse ferunt contra ardua dextra.
<Sil. 14.353>	Hic dum Italum ductorem astu Teucrosque fatigat, / adnabat centum late Sidonia uelis / classis subsidio et scindebat caerula rostris.
<Sil. 14.356>	erigitur subitas in spes Arethusia proles / adiungitque suas portu progressa carinas.
<Sil. 14.358>	nec contra Ausonius tonsis aptare lacertos / addubitat mersisque celer fodit aequora remis.
<Sil. 14.360>	uerberibus torsere fretum: salis icta frequenti / albescit pulsu facies, perque aequora late / spumat canenti sulcatus gurgite limes.
<Sil. 14.363>	insultant pariter pelago, ac Neptunia regna / tempestate noua trepidant.
<Sil. 14.364>	tum uocibus aequor / personat, et clamat scopulis clamoris imago.
<Sil. 14.366>	ac iam diffusus uacua bellator in unda / cornibus ambierat patulos ad proelia fluctus, / nauali claudens umentem indagine campum: /
<Sil. 14.369>	ac simili curuata sinu diuersa ruebat / classis et artabat lunato caerula gyro.
<Sil. 14.371>	nec mora: terrificis saeuae stridoribus aeris, / per uacuum late cantu resonante profundum, / increpuere tubae, quis excitus aequore Triton / expauit tortae certantia murmura conchae.
<Sil. 14.375>	uix meminere maris: tam uasto ad proelia nisu / incumbunt proni positisque in margine puppis / extremae plantis nutantes spicula torquent.
<Sil. 14.378>	sternitur effusis pelagi media area telis, / celsaque anhelatis exurgens ictibus alnus / caerula nigranti findit spumantia sulco.
<Sil. 14.381>	Ast aliae latere atque incussi roboris ictu / detergent remos, aliae per uiscera pinus / tramissis ipso retinentur uulnere rostris / quo retinent.
<Sil. 14.384>	medias inter sublimior ibat / terribilis uisu puppis, qua nulla per omne / egressa est Libycis maior naualibus aeuum.
<Sil. 14.387>	sed quater haec centum numeroso remige pontum / pulsabat tonsis, ueloque superba capaci / cum rapidum hauriret Borean et cornibus omnis / colligeret flatus, lento se robore agebat, / intraret fluctus solis ceu pulsa lacertis: /
<Sil. 14.392>	procurrunt leuitate agili docilesque regentis / audiuisse manum Latio cum milite puppes.
<Sil. 14.394>	Has ut per laeuum uenientis aequor Himilco / in latus obliquas iussamque incurrere proram / conspexit, propere diuis in uota uocatis / aequoris, intento uolucrem de more sagittam / adsignat neruo, utque oculis librauit in hostem / et calamo monstrauit iter, diuersa relaxans / brachia deduxit uultu comitante per auras / in uulnus telum ac residentis puppe magistri / adfixit plectro dextram.
<Sil. 14.402>	nec deinde regenda / puppe manus ualuit flectenti immortua clauo.
<Sil. 14.404>	dumque ad opem accurrit ceu capta nauita puppe, / ecce iterum fatoque pari neruoque sagitta / in medium perlapsa globum transuerberat ictu / orba gubernacli subeuntem munera Taurum.
<Sil. 14.408>	Inrumpit Cumana ratis, quam Corbulo ductor / lectaque complebat Stabiarum litore pubes.
<Sil. 14.410>	numen erat celsae puppis uicina Dione.
<Sil. 14.411>	sed superingestis propior quia subdita telis / bella capessebat, media subsedit in unda / diuisitque fretum.
<Sil. 14.413>	clamantum spumeus ora / Nereus implet aquis, palmaeque, trahente profundo, / luctantum frustra summis in fluctibus extant.
<Sil. 14.416>	hic audax ira magno per caerula saltu / Corbulo transgressus (nam textam robore turrim / appulerant nexae ferri compage triremes) / euadit tabulata super flammaque comantem / multifida pinum celso de culmine quassat.
<Sil. 14.421>	inde atros alacer pastosque bitumine torquet, / ammentante Noto, Poenorum aplustribus ignes.
<Sil. 14.423>	intrat diffusos pestis Vulcania passim / atque implet dispersa foros: trepidatur omisso / summis remigio, sed enim tam rebus in artis / fama mali nondum tanti penetrarat ad imos.
<Sil. 14.427>	at rapidus feruor, per pinguis unguine taedas / inlapsus, flammis uictricibus insonat alueo.
<Sil. 14.429>	qua nondum tamen intulerat uim Dardana lampas / parcebatque uapor, saxorum grandine dirus / arcebat fatumque ratis retinebat Himilco.
<Sil. 14.432>	hic miser, igniferam dum uentilat aere pinum, / murali saxo per lubrica sanguine transtra / uoluitur in fluctus Lycchaei uulnere Cydnus.
<Sil. 14.435>	fax nidore graui foedauit comminus auras / ambusto instridens pelago.
<Sil. 14.436>	ferus inde citatum / missile adorata contorquet Sabratha puppe / (Hammon numen erat Libycae gentile carinae / cornigeraque sedens spectabat caerula fronte): /
<Sil. 14.440>	Fer, pater, adflictis, fer, ait Garamantice uates, / rebus opem inque Italos da certa effundere tela.
<Sil. 14.442>	has inter uoces tremulo uenit agmine cornus / et Neptunicolae transuerberat ora Telonis.
<Sil. 14.444>	Vrgebant nihilo leuius iam in limine mortis, / quos fuga praecipitis partem glomerarat in unam / puppis, adhuc uacuam taedae.
<Sil. 14.446>	sed, proxima cursu / fulmineo populatus, ineuitabilis ardor / correptam flammis inuoluit ouantibus alnum.
<Sil. 14.449>	primus, ope aequorei funis delapsus in undas, / qua nondum Stygios glomerabat Mulciber aestus, / ambustus socium remis aufertur Himilco.
<Sil. 14.452>	proxima nudarunt miserandi fata Batonis / desertam ductore ratem.
<Sil. 14.453>	bonus ille per artem / crudo luctari pelago atque exire procellas.
<Sil. 14.455>	idem, quid Boreas, quid uellet crastinus Auster, / anteibat, nec peruigilem tu fallere uultum / obscuro quamuis cursu, Cynosura, ualeres.
<Sil. 14.458>	is, postquam aduersis nullus modus, Accipe nostrum, / Hammon, sanguinem, ait spectator cladis iniquae.
<Sil. 14.460>	atque, acto in pectus gladio, dextra inde cruorem / excipit et large sacra inter cornua fundit.
<Sil. 14.462>	Hos inter Daphnis, deductum ab origine nomen / antiqua, fuit infelix, cui linquere saltus / et mutare casas infido marmore uisum.
<Sil. 14.465>	at princeps generis quanto maiora parauit / intra pastorem sibi nomina!
<Sil. 14.466>	Daphnin amarunt / Sicelides Musae, dexter donauit auena / Phoebus Castalia et iussit, proiectus in herba / si quando caneret, laetos per prata, per arua / ad Daphnin properare greges riuosque silere.
<Sil. 14.471>	ille ubi septena modulatus harundine carmen / mulcebat siluas, non umquam tempore eodem / Siren adsuetos effudit in aequore cantus, / Scyllaei tacuere canes, stetit atra Charybdis, / et laetus scopulis audiuit iubila Cyclops.
<Sil. 14.476>	progeniem hauserunt et nomen amabile flammae.
<Sil. 14.477>	Innatat ecce super transtris fumantibus asper / Ornytos ac longam sibimet facit aequore mortem, / qualis Oiliades, fulmen iaculante Minerua, / surgentis domuit fluctus ardentibus ulnis.
<Sil. 14.481>	transigitur ualida medius, dum se adleuat, alni / cuspide Marmarides Sciron.
<Sil. 14.482>	pars subnatat unda / membrorum, pars extat aquis totumque per aequor / portatur, rigido, miserandum, immortua rostro.
<Sil. 14.485>	accelerant puppes utrimque atque ora ruentum / sanguinei feriunt remorum aspergine rores.
<Sil. 14.487>	ipse adeo senis ductor Rhoeteius ibat / pulsibus et ualido superabat remige uentos.
<Sil. 14.489>	quam rapidis puppem manibus frenare Lilaeus / dum temptat, saeua truncatur membra bipenni, / ac fert haerentis trabibus ratis incita palmas.
<Sil. 14.492>	Sicania Aeoliden portabant transtra Podaetum.
<Sil. 14.493>	hic, aeuo quamquam nondum excessisset ephebos, / seu laeui traxere dei, seu feruida corda / nec sat maturus laudum bellique cupido, / arma puer niueis aptarat picta lacertis / et freta gaudebat celsa turbare Chimaera.
<Sil. 14.498>	iamque super Rutula, super et Garamantide pinu / ibat ouans, melior remo meliorque sagitta, / et iam turrigerum demerserat aequore Nessum.
<Sil. 14.501>	heu puero malesuada rudi noua gloria pugnae!
<Sil. 14.502>	dum cristam galeae trucis exuuiasque precatur / de duce Marcello superos temerarius, hasta / excepit raptim uulnus letale remissa, / pro qualis!
<Sil. 14.505>	seu splendentem sub sidera nisu / exigeret discum, iaculo seu nubila supra / surgeret, aligeras ferret seu puluere plantas / uix tacto, uel dimensi spatia improba campi / transiret uelox saltu, decuere labores.
<Sil. 14.510>	sat prorsus, sat erat decoris discrimine tuto, / sat laudis.
<Sil. 14.511>	cur facta, puer, maiora petebas?
<Sil. 14.512>	illum, ubi labentem pepulerunt tela sub undas, / ossa Syracosio fraudatum naufraga busto, / fleuerunt freta, fleuerunt Cyclopia saxa / et Cyane et Anapus et Ortygie Arethusa.
<Sil. 14.516>	Parte alia Perseus (puppem hanc Tiberinus agebat) / quaque uehebatur Crantor Sidonius Io / concurrunt.
<Sil. 14.518>	iniecta ligant hinc uincula ferri / atque illinc, steteruntque rates ad proelia nexae.
<Sil. 14.520>	nec iaculo aut longe certatur harundine fusa: /
<Sil. 14.521>	comminus et gladio terrestria proelia miscent.
<Sil. 14.522>	perrumpunt Itali, qua caedes prima reclusit / monstrauitque uiam; uasta sed mole catenas / hortatur socios et uincla abrumpere ferri / ac parat hostili resoluta puppe receptos / auehere et paribus pelago diducere ab armis — / Aetnaeo Polyphemus erat nutritus in antro / atque inde antiquae nomen feritatis amabat.
<Sil. 14.529>	ubera praebuerat paruo lupa, corporis alti / terribilis moles, mens aspera, uultus in ira / semper et ad caedes Cyclopia corde libido.
<Sil. 14.532>	isque relaxatis membrorum pondere uinclis / impulerat puppim et mergebat gurgite tonsas / duxissetque ratem, pressa Laronius hasta / ni propere duro nitentem exurgere uelox / adfixet transtro.
<Sil. 14.536>	uix morte incepta remittit: /
<Sil. 14.537>	namque manus seruat dum suetos languida ductus, / ignauum summo traxit super aequore remum.
<Sil. 14.539>	Perculsi cuneo Poeni densentur in unum, / quod caret hoste, latus, subito cum pondere uictus, / insiliente mari, summergitur alueus undis.
<Sil. 14.542>	scuta uirum cristaeque et inerti spicula ferro / tutelaeque deum fluitant.
<Sil. 14.543>	hic robore fracto / pugnat inops chalybis seseque in proelia rursus / armat naufragio, remis male feruidus ille / festinat spoliare ratem, discrimine nullo / nautarum interdum conuulsa sedilia torquens.
<Sil. 14.548>	non plectro ratis aut frangendae in uulnera prorae / parcitur, et pelago repetuntur nantia tela.
<Sil. 14.550>	uulneribus patulis intrat mare.
<Sil. 14.550>	mox sua ponto / singultante anima propulsa refunditur unda.
<Sil. 14.552>	nec desunt, qui correptos complexibus artis / immergant pelago et, iaculis cessantibus, hostem / morte sua perimant.
<Sil. 14.554>	remeantum gurgite mentes / crudescunt, ac pro ferro stat fluctibus uti.
<Sil. 14.556>	haurit sanguineus contorta cadauera uertex.
<Sil. 14.557>	hinc clamor, gemitus illinc mortesque fugaeque / remorumque fragor flictuque sonantia rostra.
<Sil. 14.559>	perfusum bello feruet mare.
<Sil. 14.559>	fessus acerbis / terga fuga celeri Libyae conuertit ad oras / exigua sese furatus Himilco carina.
<Sil. 14.562>	Concessere mari tandem Graiusque Libysque, / et iam captiuae uinclis ad litora longo / ordine ducuntur puppes.
<Sil. 14.564>	flagrantibus alto / stant aliae taedis.
<Sil. 14.565>	splendet lucente profundo / Mulciber, et tremula uibratur imagine pontus.
<Sil. 14.567>	ardet nota fretis Cyane pennataque Siren, / ardet et Europe, niuei sub imagine tauri / uecta Ioue ac prenso tramittens aequora cornu, / et quae fusa comas curuum per caerula piscem / Nereis umenti moderatur roscida freno.
<Sil. 14.572>	uritur undiuagus Python et corniger Hammon / et, quae Sidonios uultus portabat Elissae, / bis ternis ratis ordinibus grassata per undas.
<Sil. 14.575>	at uinclis trahitur cognata in litora Anapus / Gorgoneasque ferens ad sidera Pegasus alas.
<Sil. 14.577>	ducitur et Libyae puppis signata figuram / et Triton captiuus et ardua rupibus Aetne, / spirantis rogus Enceladi, Cadmeaque Sidon.
<Sil. 14.580>	Nec mora tum trepidos hac clade inrumpere muros / signaque ferre deum templis iam iamque fuisset, / ni subito importuna lues inimicaque pestis, / inuidia diuum pelagique labore parata, / polluto miseris rapuisset gaudia caelo.
<Sil. 14.585>	criniger aestiferis Titan feruoribus auras / et patulam Cyanen lateque palustribus undis / stagnantem Stygio Cocyti oppleuit odore / temporaque autumni laetis florentia donis / foedauit rapidoque accendit fulminis igni.
<Sil. 14.590>	fumabat crassus nebulis caliginis aer, / squalebat tellus uitiato feruida dorso / nec uictum dabat aut ullas languentibus umbras, / atque ater picea uapor expirabat in aethra.
<Sil. 14.594>	uim primi sensere canes.
<Sil. 14.594>	mox nubibus atris / fluxit deficiens penna labente uolucris.
<Sil. 14.596>	inde ferae siluis sterni.
<Sil. 14.596>	tum serpere labes / Tartarea atque haustis populari castra maniplis.
<Sil. 14.598>	arebat lingua, et gelidus per uiscera sudor / corpore manabat tremulo.
<Sil. 14.599>	descendere fauces / abnuerant siccae iussorum alimenta ciborum.
<Sil. 14.601>	aspera pulmonem tussis quatit, et per anhela / igneus efflatur sitientum spiritus ora.
<Sil. 14.603>	lumina ferre grauem uix sufficientia lucem / unca nare iacent, saniesque immixta cruore / expuitur, membrisque cutis tegit ossa peresis.
<Sil. 14.606>	heu dolor!
<Sil. 14.606>	insignis notis bellator in armis / ignauo rapitur leto.
<Sil. 14.607>	iactantur in ignem / dona superba uirum, multo Mauorte parata.
<Sil. 14.609>	succubuit medicina malis.
<Sil. 14.609>	cumulantur aceruo / labentum et magno cineres sese aggere tollunt.
<Sil. 14.611>	passim etiam deserta iacent inhumataque late / corpora, pestiferos tetigisse timentibus artus.
<Sil. 14.613>	serpit pascendo crescens Acherusia pestis / nec leuiore quatit Trinacria moenia luctu / Poenorumque parem castris fert atra laborem.
<Sil. 14.616>	aequato par exitio et communis ubique / ira deum atque eadem leti uersatur imago.
<Sil. 14.618>	Nulla tamen Latios fregit uis dura malorum, / incolumi ductore, uiros, clademque rependit / unum inter strages tutum caput.
<Sil. 14.620>	ut grauis ergo / primum letiferos repressit Sirius aestus, / et minuere auidae mortis contagia pestes, / ceu, sidente Noto cum se maria alta reponunt, / propulsa inuadit piscator caerula cumba, / sic tandem ereptam morbis grassantibus armat / Marcellus pubem, lustratis rite maniplis.
<Sil. 14.627>	circumstant alacres signa auditisque tubarum / respirant laeti clangoribus.
<Sil. 14.628>	itur in hostem, / et, si fata ferant, iuuat inter proelia ferro / posse mori.
<Sil. 14.630>	socium miseret, qui sorte pudenda / in morem pecudum effudere cubilibus atris / inlaudatam animam.
<Sil. 14.632>	tumulos inhonoraque busta / respiciunt, et uel nullo iacuisse sepulcro / quam debellari morbis placet.
<Sil. 14.634>	ardua primus / ad muros dux signa rapit.
<Sil. 14.635>	tenuata iacendo / et macie in galeis abscondunt ora, malusque, / ne sit spes hosti, uelatur casside pallor.
<Sil. 14.638>	infundunt rapidum conuulsis moenibus agmen / condensique ruunt: tot bellis inuia tecta / totque uno introitu capiuntur militis arces.
<Sil. 14.641>	Totum, qua uehitur Titan, non ulla per orbem / tum sese Isthmiacis aequassent oppida tectis.
<Sil. 14.643>	tot delubra deum totque intra moenia portus, / adde fora et celsis suggesta theatra columnis / certantisque mari moles, adde ordine longo / innumeras spatioque domos aequare superbas / rura.
<Sil. 14.647>	quid, inclusos porrecto limite longis / porticibus sacros iuuenum certamine lucos?
<Sil. 14.649>	quid tot captiuis fulgentia culmina rostris / armaque fixa deis, aut quae Marathonius hostis / perdidit aut Libya quae sunt aduecta subacta?
<Sil. 14.652>	hic Agathocleis sedes ornata tropaeis, / hic mites Hieronis opes; hic sancta uetustas / artificum manibus.
<Sil. 14.654>	non usquam clarior illo / gloria picturae saeclo; non aera iuuabat / †quem scire Ephyren; fuluo certauerit auro / uestis spirantis referens subtemine uultus — / quae radio caelat Babylon uel murice picto / laeta Tyros, quaeque Attalicis uariata per artem / aulaeis scribuntur acu aut Memphitide tela.
<Sil. 14.661>	iam simul argento fulgentia pocula, mixta / quis gemma quaesitus honos, simulacra deorum / numen ab arte datum seruantia; munera Rubri / praeterea ponti depexaque uellera ramis, / femineus pudor.
<Sil. 14.666>	His tectis opibusque potitus / Ausonius ductor, postquam sublimis ab alto / aggere despexit trepidam clangoribus urbem, / inque suo positum nutu, stent moenia regum / an nullos oriens uideat lux crastina muros, / ingemuit nimio iuris tantumque licere / horruit et propere reuocata militis ira / iussit stare domos, indulgens templa uetustis / incolere atque habitare deis.
<Sil. 14.674>	sic parcere uictis / pro praeda fuit, et sese contenta nec ullo / sanguine pollutis plausit Victoria pennis.
<Sil. 14.677>	tu quoque ductoris lacrimas, memorande, tulisti, / defensor patriae, meditantem in puluere formas / nec turbatum animi tanta feriente ruina.
<Sil. 14.680>	ast relicum uulgus resoluta in gaudia mente / certarunt uicti uictoribus.
<Sil. 14.681>	aemulus ipse / ingenii superum seruando condidit urbem.
<Sil. 14.683>	ergo extat saeclis stabitque insigne tropaeum / et dabit antiquos ductorum noscere mores.
<Sil. 14.685>	Felices populi, si, quondam ut bella solebant, / nunc quoque inexhaustas pax nostra relinqueret urbes!
<Sil. 14.687>	at, ni cura uiri qui nunc dedit otia mundo / effrenum arceret populandi cuncta furorem, / nudassent auidae terrasque fretumque rapinae.
<Sil. 15.1>	At noua Romuleum carpebat cura senatum, / quis trepidas gentes Martemque subiret Hiberum / attritis rebus.
<Sil. 15.3>	geminus iacet hoste superbo / Scipio, belligeri Mauortia pectora fratres.
<Sil. 15.5>	hinc metus, in Tyrias ne iam Tartessia leges / concedat tellus propioraque bella pauescat.
<Sil. 15.7>	anxia turba patrum quasso medicamina maesti / imperio circumspectant diuosque precantur / qui laceris ausit ductor succedere castris.
<Sil. 15.10>	Absterret iuuenem patrios patruique piare / optantem manis tristi conterrita luctu / et reputans annos cognato sanguine turba: /
<Sil. 15.13>	si gentem petat infaustam, inter busta suorum / decertandum hosti, qui fregerit arma duorum, / qui consulta ducum, ac flagret meliore Gradiuo: /
<Sil. 15.16>	nec promptum teneris immania bella lacertis / moliri regimenque rudi deposcere in aeuo.
<Sil. 15.18>	Has lauri residens iuuenis uiridante sub umbra / aedibus extremis uoluebat pectore curas, / cum subito adsistunt, dextra laeuaque per auras / adlapsae, haud paulum mortali maior imago, / hinc Virtus, illinc Virtuti inimica Voluptas.
<Sil. 15.23>	altera Achaemenium spirabat uertice odorem / ambrosias diffusa comas et ueste refulgens, / ostrum qua fuluo Tyrium suffuderat auro.
<Sil. 15.26>	fronte decor quaesitus acu, lasciuaque crebras / ancipiti motu iaciebant lumina flammas.
<Sil. 15.28>	alterius dispar habitus: frons hirta nec umquam / composita mutata coma, stans uultus, et ore / incessuque uiro propior laetique pudoris / celsa umeros niueae fulgebat stamine pallae.
<Sil. 15.32>	Occupat inde prior promissis fisa Voluptas: /
<Sil. 15.33>	Quis furor hic non digne puer consumere bello / florem aeui?
<Sil. 15.34>	Cannaene tibi grauiorque palude / Maeonius Stygia lacus excessere Padusque?
<Sil. 15.36>	quem tandem ad finem bellando fata lacesses?
<Sil. 15.37>	tune etiam temptare paras Atlantica regna / Sidoniasque domos?
<Sil. 15.38>	moneo, certare periclis / desine et armisonae caput obiectare procellae.
<Sil. 15.40>	ni fugis hos ritus, Virtus te saeua iubebit / per medias uolitare acies mediosque per ignis.
<Sil. 15.42>	haec patrem patruumque tuos, haec prodiga Paulum, / haec Decios Stygias Erebi detrusit ad undas, / dum cineri titulum memorandaque nomina bustis / praetendit nec sensurae, quod gesserit, umbrae.
<Sil. 15.46>	at si me comitere, puer, non limite duro / iam tibi decurrat concessi temporis aetas.
<Sil. 15.48>	haud umquam trepidos abrumpet bucina somnos, / non glaciem Arctoam, non experiere furentis / ardorem Cancri nec mensas saepe cruento / gramine compositas.
<Sil. 15.51>	aberunt sitis aspera et haustus / sub galea puluis †partique minore† labores.
<Sil. 15.53>	sed current albusque dies horaeque serenae, / et molli dabitur uictu sperare senectam.
<Sil. 15.55>	quantas ipse deus laetos generauit in usus / res homini plenaque dedit bona gaudia dextra!
<Sil. 15.57>	atque idem, exemplar lenis mortalibus aeui, / imperturbata placidus tenet otia mente.
<Sil. 15.59>	illa ego sum, Anchisae Venerem Simoentos ad undas / quae iunxi, generis uobis unde editus auctor.
<Sil. 15.61>	illa ego sum, uerti superum quae saepe parentem / nunc auis in formam, nunc torui in cornua tauri.
<Sil. 15.63>	huc aduerte aures.
<Sil. 15.63>	currit mortalibus aeuum, / nec nasci bis posse datur: fugit hora, rapitque / Tartareus torrens ac secum ferre sub umbras, / si qua animo placuere, negat.
<Sil. 15.66>	quis luce suprema / dimisisse meas sero non ingemit horas?
<Sil. 15.68>	Postquam conticuit finisque est addita dictis, / tum Virtus Quasnam iuuenem florentibus inquit, / pellicis in fraudes annis uitaeque tenebras, / cui ratio et magnae caelestia semina mentis / munere sunt concessa deum?
<Sil. 15.72>	mortalibus alti / quantum caelicolae, tantumdem animalibus isti / praecellunt cunctis.
<Sil. 15.74>	tribuit namque ipsa minores / hos terris Natura deos; sed foedere certo / degeneres tenebris animas damnauit Auernis.
<Sil. 15.77>	at, quis aetherii seruatur seminis ortus, / caeli porta patet.
<Sil. 15.78>	referam quid cuncta domantem / Amphitryoniaden?
<Sil. 15.79>	quid, cui, post Seras et Indos / captiuo Liber cum signa referret ab Euro, / Caucaseae currum duxere per oppida tigres?
<Sil. 15.82>	quid suspiratos magno in discrimine nautis / Ledaeos referam fratres uestrumque Quirinum?
<Sil. 15.84>	nonne uides, hominum ut celsos ad sidera uultus / sustulerit deus ac sublimia finxerit ora, / cum pecudes uolucrumque genus formasque ferarum / segnem atque obscenam passim strauisset in aluum?
<Sil. 15.88>	ad laudes genitum, capiat si munera diuum, / felix ad laudes hominum genus.
<Sil. 15.89>	huc, age, paulum / aspice (nec longe repetam), modo Roma minanti / impar Fidenae contentaque crescere asylo / quo sese extulerit dextris: idem aspice, late / florentis quondam luxus quas uerterit urbes.
<Sil. 15.94>	quippe nec ira deum tantum nec tela nec hostes, / quantum sola noces animis inlapsa, Voluptas.
<Sil. 15.96>	Ebrietas tibi foeda comes, tibi Luxus et atris / circa te semper uolitans Infamia pennis.
<Sil. 15.98>	mecum Honor ac Laudes et laeto Gloria uultu / et Decus ac niueis Victoria concolor alis.
<Sil. 15.100>	me cinctus lauro producit ad astra Triumphus.
<Sil. 15.101>	casta mihi domus et celso stant colle penates: /
<Sil. 15.102>	ardua saxoso perducit semita cliuo.
<Sil. 15.103>	asper principio (neque enim mihi fallere mos est) / prosequitur labor.
<Sil. 15.104>	adnitendum intrare uolenti, / nec bona censendum, quae Fors infida dedisse / atque eadem rapuisse ualet.
<Sil. 15.106>	mox celsus ab alto / infra te cernes hominum genus.
<Sil. 15.107>	omnia contra / experienda manent quam spondet blanda Voluptas.
<Sil. 15.109>	stramine proiectus duro patiere sub astris / insomnis noctes frigusque famemque domabis.
<Sil. 15.111>	idem iustitiae cultor, quaecumque capesses, / testis factorum stare arbitrabere diuos.
<Sil. 15.113>	tunc, quotiens patriae rerumque pericula poscent, / arma feres primus, primus te in moenia tolles / hostica, nec ferro mentem uincere nec auro.
<Sil. 15.116>	hinc tibi non Tyrio uitiatas murice uestes / nec donum deforme uiro fragrantis amomi / sed dabo, qui uestrum saeuo nunc Marte fatigat / imperium, superare manu laurumque superbam / in gremio Iouis excisis deponere Poenis.
<Sil. 15.121>	Quae postquam cecinit sacrato pectore Virtus, / exemplis laetum uultuque audita probantem / conuertit iuuenem.
<Sil. 15.123>	sed enim indignata Voluptas / non tenuit uoces.
<Sil. 15.124>	Nil uos iam demoror ultra: /
<Sil. 15.125>	exclamat uenient, uenient mea tempora quondam, / cum docilis nostris magno certamine Roma / seruiet imperiis, et honos mihi habebitur uni.
<Sil. 15.128>	sic quassans caput in nubis se sustulit atras.
<Sil. 15.129>	At iuuenis plenus monitis ingentia corde / molitur iussaeque calet uirtutis amore.
<Sil. 15.131>	ardua rostra petit, nullo fera bella uolente, / et grauia ancipitis deposcit munera Martis.
<Sil. 15.133>	arrecti cunctorum animi: pars lumina patris, / pars credunt toruos patrui reuirescere uultus.
<Sil. 15.135>	sed quamquam instinctis tacitus tamen aegra pericli / pectora subrepit terror, molemque pauentes / expendunt belli, et numerat fauor anxius annos.
<Sil. 15.138>	Dumque ea confuso percenset murmure uulgus, / ecce per oblicum caeli squalentibus auro / effulgens maculis ferri inter nubila uisus / anguis et ardenti radiare per aera sulco, / quaque ad caeliferi tendit plaga litus Atlantis / perlabi resonante polo.
<Sil. 15.143>	bis terque coruscum / addidit augurio fulmen pater, et uaga late / per subitum moto strepuere tonitrua mundo.
<Sil. 15.146>	tum uero capere arma iubent genibusque salutant / summissi augurium: hac iret qua ducere diuos / perspicuum et patrio monstraret semina signo.
<Sil. 15.149>	Certatim comites rerum bellique ministros / adglomerant sese atque acris sociare labores / exposcunt, laudumque loco est isdem esse sub armis.
<Sil. 15.152>	tum noua caeruleum descendit classis in aequor.
<Sil. 15.153>	it comes Ausonia atque in terras transit Hiberas: /
<Sil. 15.154>	ut, cum saeua fretis immisit proelia, Corus / Isthmon curuata sublime superiacit unda / et spumante ruens per saxa gementia fluctu / Ionium Aegaeo miscet mare.
<Sil. 15.157>	celsus in arma / emicat ac prima stans Scipio puppe profatur: /
<Sil. 15.159>	Diue tridentipotens, cuius maria ire per alta / ordimur, si iusta paro, decurrere classi / da, pater, ac nostros ne sperne iuuare labores.
<Sil. 15.162>	per pontum pia bella ueho.
<Sil. 15.162>	leuis inde secunda / aspirans aura propellit carbasa flatus.
<Sil. 15.164>	iamque agiles, Tyrrhena sonant qua caerula, puppes / Ausonium euasere latus Ligurumque citatis / litora tramittunt proris.
<Sil. 15.166>	hinc gurgite ab alto / tellurem procul inrumpentem in sidera cernunt, / aerias Alpis.
<Sil. 15.168>	occurrunt moenia Grais / condita Massiliae: populis haec cincta superbis, / barbarus immani cum territet accola ritu, / antiquae morem patriae cultumque habitumque / Phocais armiferas inter tenet hospita gentes.
<Sil. 15.173>	hinc legit Ausonius sinuatos gurgite ductor / anfractus pelagi.
<Sil. 15.174>	nemoroso uertice celsus / apparet collis, fugiuntque in nubila siluae / Pyrenes, tunc Emporiae ueteresque per ortus / Graiorum uulgus, tunc hospita Tarraco Baccho.
<Sil. 15.178>	considunt portu.
<Sil. 15.178>	securae gurgite clauso / stant puppes, positusque labor terrorque profundi.
<Sil. 15.180>	Nox similes morti dederat placidissima somnos: /
<Sil. 15.181>	uisa uiro stare effigies ante ora parentis / atque hac aspectu turbatum uoce monere: /
<Sil. 15.183>	Nate, salus quondam genitoris, nate, parentis / et post fata decus, bellorum dira creatrix / euastanda tibi tellus, et caede superbi / ductores Libyae cauta uirtute domandi, / qui sua nunc trinis diducunt agmina castris.
<Sil. 15.188>	si conferre manum libeat, coeantque uocatae / hinc atque hinc acies, ualeat quis ferre ruentis / tergemina cum mole uiros?
<Sil. 15.190>	absiste labore / ancipiti, sed nec segnis potiora capesse.
<Sil. 15.192>	urbs colitur Teucro quondam fundata uetusto, / nomine Carthago: Tyrius tenet incola muros.
<Sil. 15.194>	ut Libyae sua, sic terris memorabile Hiberis / haec caput est.
<Sil. 15.195>	non ulla opibus certauerit auri, / non portu celsoue situ, non dotibus arui / uberis aut agili fabricanda ad tela uigore.
<Sil. 15.198>	inuade auersis, nate, hanc ductoribus urbem: /
<Sil. 15.199>	nulla acies famae tantum praedaeue pararit.
<Sil. 15.200>	Talia monstrabat genitor propiusque monebat, / cum iuuenem sopor et dilapsa reliquit imago.
<Sil. 15.202>	surgit et infernis habitantia numina lucis / ac supplex patrios compellat nomine manis: /
<Sil. 15.204>	Este duces bello et monstratam ducite ad urbem; / uobis ultor ego et Sarrano murice fulgens / inferias mittam fusis insignis Hiberis / et tumulis addam sacros certamine ludos.
<Sil. 15.208>	Praegreditur celeratque uias et corripit agmen / pernici rapidum cursu camposque fatigat.
<Sil. 15.210>	sic, ubi prosiluit Pisaeo carcere praeceps, / non solum ante alios, sed enim, mirabile dictu, / ante suos it uictor ecus, currumque per auras / haud ulli durant uisus aequare uolantem.
<Sil. 15.214>	iamque Hyperionia lux septima lampade surgens / sensim attollebat propius subeuntibus arces / urbis et admoto crescebant culmina gressu, / ac pelago uectus seruata Laelius hora / quam dederat ductor subigendae ab moenia classi / a tergo adfusis cingebat tecta carinis.
<Sil. 15.220>	Carthago, impenso naturae adiuta fauore, / excelsos tollit pelago circumflua muros.
<Sil. 15.222>	artatas ponti fauces modica insula claudit, / qua Titan ortu terras aspergit Eoo.
<Sil. 15.224>	at, qua prospectat Phoebi iuga sera cadentis, / pigram in planitiem stagnantis egerit undas / quas auget ueniens refluusque reciprocat aestus.
<Sil. 15.227>	sed gelidas a fronte sedet sublimis ad Arctos / urbs imposta iugo pronumque excurrit in aequor / et tuta aeterno defendit moenia fluctu.
<Sil. 15.230>	Audax, ceu plano gradiens uictricia campo / ferret signa, iugum certabat scandere miles.
<Sil. 15.232>	Aris ductor erat.
<Sil. 15.232>	qui contra, amplexus in artis / auxilium atque excelsa loci, praesepserat arcem.
<Sil. 15.234>	pugnabat natura soli, paruoque superne / bellantum nisu passim per prona uoluti / truncato instabiles fundebant corpore uitam.
<Sil. 15.237>	uerum ubi concessit pelagi reuolubilis unda / et fluctus rapido fugiebat in aequora lapsu, / quaque modo excelsae sulcarant caerula puppes / hac impune dabat Nereus transcurrere planta, / hinc tacite nitens informidatus adire / ductor Dardanius subitam trahit aequore pubem / perque undas muris pedes aduolat.
<Sil. 15.243>	inde citati / a tergo accelerant, qua fisus fluctibus Aris / incustoditam sine milite liquerat urbem.
<Sil. 15.246>	tum prostratus humi, miserandum, uicta catenis / Poenus colla dedit populumque addixit inermem.
<Sil. 15.248>	hanc oriens uidit Titan, cum surgeret, urbem / uallari castris captamque aspexit eandem / ocius Hesperio quam gurgite tingueret axem.
<Sil. 15.251>	Aurora ingrediens terris exegerat umbras: /
<Sil. 15.252>	principio statuunt aras.
<Sil. 15.252>	cadit ardua taurus / uictima Neptuno pariter pariterque Tonanti.
<Sil. 15.254>	tum merita aequantur donis, ac praemia uirtus / sanguine parta capit: phaleris hic pectora fulget, / hic torque aurato circumdat bellica colla, / ille nitet celsus muralis honore coronae.
<Sil. 15.258>	Laelius ante omnis, cui dextera clara domusque, / ter dena boue et aequorei certaminis alto / donatur titulo Poenique recentibus armis / rectoris.
<Sil. 15.261>	tunc hasta uiris, tunc Martia cuique / uexilla, ut meritum, et praedae libamina dantur.
<Sil. 15.263>	Postquam perfectae laudes hominumque deumque, / captiuae spectantur opes digestaque praeda: /
<Sil. 15.265>	hoc aurum patribus, bello haec Martique talenta, / hoc regum donis, diuum hoc ante omnia templis, / cetera bellantum dextrae pulchroque labori.
<Sil. 15.268>	quin etiam accitus populi regnator Hiberi, / cui sponsa et sponsae defixus in ossibus ardor.
<Sil. 15.270>	hanc notam formae concessit laetus ouansque / indelibata gaudenti uirgine donum.
<Sil. 15.272>	tum uacui curis uicino litore mensas / instituunt festoque agitant conuiuia ludo.
<Sil. 15.274>	Laelius effatur: Macte, o uenerande, pudici, / ductor, macte animi.
<Sil. 15.275>	cedat tibi gloria lausque / magnorum heroum celebrataque carmine uirtus.
<Sil. 15.277>	mille Mycenaeus qui traxit in aequora proras / rector, et Inachiis qui Thessala miscuit arma, / femineo socium uiolarunt foedus amore, / nullaque tum Phrygio steterunt tentoria campo / captiuis non plena toris: tibi barbara soli / sanctius Iliaca seruata est Phoebade uirgo.
<Sil. 15.283>	haec atque his paria alterno sermone serebant, / donec Nox atro circumdata corpus amictu / nigrantis inuexit equos suasitque quietem.
<Sil. 15.286>	Emathio interea tellus Aetola tumultu / feruebat, Macetum subitis perculsa carinis.
<Sil. 15.288>	proximus hinc hosti dextras iungebat Acarnan.
<Sil. 15.289>	causa noui motus Poenis regique Philippo / in bellum Ausonium sociatae foedere uires.
<Sil. 15.291>	hic, gente egregius ueterisque ab origine regni, / Aeacidum sceptris proauoque tumebat Achille.
<Sil. 15.293>	ille et nocturnis conterruit Oricon armis, / quaque per Illyricum Taulantius incola litus / exiguos habitat non ullo nomine muros, / turbidus incessit telis.
<Sil. 15.296>	ille aequore uectus / nunc et Phaeacum Thesprotiaque arua lacessens / Epirum cassis lustrabat futtilis ausis, / nunc et Anactoria signa ostentauit in ora / Ambraciosque sinus Olpaeaque litora bello / perfudit rapido.
<Sil. 15.301>	pepulit uada feruida remis / Leucatae et Phoebi uidit citus Actia templa.
<Sil. 15.303>	nec portus Ithacae, Laertia regna, Samenque / liquit inaccessam fluctuque sonantia cano / saxa Cephallenum et scopulosis Neriton aruis.
<Sil. 15.306>	ille etiam, Pelopis sedes et Achaica adire / moenia praegaudens, tristem Calydona Dianae / Oeneasque domos, Curetica tecta, subibat, / promittens contra Hesperiam sua proelia Grais.
<Sil. 15.310>	tum lustrata Ephyre Patraeque et regia Pleuron / Parnasusque biceps Phoeboque loquentia saxa.
<Sil. 15.312>	ac saepe ad patrios bello reuocante penatis, / cum modo Sarmaticus regna infestaret Orestes, / aspera nunc Dolopum uis exundasset in agros, / incepto tamen haud facilis desistere uano / belli per Graias umbram circumtulit oras: /
<Sil. 15.317>	donec, nunc pelago, nunc terra exutus, omisit / spem positam in Tyriis et supplex foedera sanxit / Dardana nec legem regno accepisse refugit.
<Sil. 15.320>	Tunc et Tyndarei Latias fortuna Tarenti / auxit opes laudemque simul.
<Sil. 15.321>	nam perfida tandem / urbs Fabio deuicta seni, postremus in armis / ductoris titulus cauti.
<Sil. 15.323>	sollertia tutum / tum quoque adepta decus, captis sine sanguine muris.
<Sil. 15.325>	namque ut compertum, qui Punica signa regebat / feminea exuri flamma, tacitusque quietae / exin uirtuti placuit dolus, ire sorori / (nam castris erat in Rutulis) germanus amatae / cogitur et magnis muliebria uincere corda / pollicitis, si reclusas tramittere portas / concedat Libycus rector.
<Sil. 15.331>	uotique potitus / euicto Fabius Poeno circumdata telis / incustodita penetrauit moenia nocte.
<Sil. 15.334>	Sed quisnam auersos Phoebum tunc iungere ab urbe / Romulea dubitaret equos, qui tempore eodem / Marcellum acciperet letum oppetiisse sub armis?
<Sil. 15.337>	moles illa uiri calidoque habitata Gradiuo / pectora et haud ullis umquam tremefacta periclis, / heu quantum Hannibalem clara factura ruina, / procubuere.
<Sil. 15.340>	iacet campis Carthaginis horror, / forsan Scipiadae confecti nomina belli / rapturus, si quis paulum deus adderet aeuo.
<Sil. 15.343>	Collis Agenoreum dirimebat ab aggere uallum / Ausonio (Dauni Mauors consederat aruis).
<Sil. 15.345>	curarum comes et summi Crispinus honoris / Marcello socius communia bella ciebat.
<Sil. 15.347>	ad quem Marcellus: Gestit lustrare propinquas / mens siluas medioque uiros imponere monti, / ne Libys occultis tumulum prior occupet ausis.
<Sil. 15.350>	si cordi est, te participem, Crispine, laboris / esse uelim.
<Sil. 15.351>	numquam desunt consulta duobus.
<Sil. 15.352>	haec ubi sedere, ardentis attollere sese / iam dudum certant in equos.
<Sil. 15.353>	Marcellus, ut arma / aptantem natum aspexit laetumque tumultu, / Vincis ait nostros mirando ardore uigores.
<Sil. 15.356>	sit praematurus felix labor.
<Sil. 15.356>	urbe Sicana / qualem te uidi, nondum permitteret aetas / cum tibi bella, meo tractantem proelia uultu!
<Sil. 15.359>	huc, decus, huc, nostrum, lateri te iunge paterno / et me disce nouum Martem temptare magistro.
<Sil. 15.361>	tum pueri colla amplectens sic pauca precatur: /
<Sil. 15.362>	Summe deum, Libyco, faxis, de praeside nunc his, / his umeris tibi opima feram.
<Sil. 15.363>	nec plura, sereno / sanguineos fudit cum Iuppiter aethere rores / atque atris arma aspersit non prospera guttis.
<Sil. 15.366>	uixdum finitis intrarant uocibus artas / letiferi collis fauces, cum turba uolucris / inuadunt Nomades iaculis nimboque feruntur / aetherio similes, caeca fundente latebra / armatos in bella globos.
<Sil. 15.370>	circumdata postquam / nil restare uidet uirtus quod debeat ultra / iam superis, magnum secum portare sub umbras / nomen mortis hauet.
<Sil. 15.373>	tortae nunc eminus hastae / altius insurgit, nunc saeuit comminus ense.
<Sil. 15.375>	forsan et enasset rapidi freta saeua pericli, / ni telum aduersos nati uenisset in artus.
<Sil. 15.377>	tum patriae tremuere manus, laxataque luctu / fluxerunt rigidis arma infelicia palmis.
<Sil. 15.379>	obuia nudatum tramittit lancea pectus, / labensque impresso signauit gramina mento.
<Sil. 15.381>	At postquam Tyrius saeua inter proelia ductor / infixum aduerso uidit sub pectore telum, / immane exclamat: Latias, Carthago, timere / desine iam leges: iacet exitiabile nomen, / Ausonii columen regni.
<Sil. 15.385>	sed dextera nostrae / tam similis non obscurus mittatur ad umbras.
<Sil. 15.387>	magnanima inuidia uirtus caret.
<Sil. 15.387>	alta sepulcri / protinus extruitur caeloque educitur ara.
<Sil. 15.389>	conuectant siluis ingentia robora: credas / Sidonium cecidisse ducem.
<Sil. 15.390>	tum tura dapesque / et fasces clipeusque uiri, pompa ultima, fertur.
<Sil. 15.392>	ipse facem subdens Laus inquit parta perennis: /
<Sil. 15.393>	Marcellum abstulimus Latio.
<Sil. 15.393>	deponere forsan / gens Italum tandem arma uelit.
<Sil. 15.394>	uos ite superbae / exequias animae et cinerem donate supremi / muneris officio: numquam hoc tibi, Roma, negabo.
<Sil. 15.397>	alterius par atque eadem fortuna laborum / consulis: exanimem sonipes ad signa reuexit.
<Sil. 15.399>	Talia in Ausonia.
<Sil. 15.399>	sed non et talis Hiberis / armorum euentus campis.
<Sil. 15.400>	Carthaginis omnes / per subitum raptae pernix uictoria late / terruerat gentes.
<Sil. 15.402>	ducibus spes una salutis, / si socias iungant uires.
<Sil. 15.403>	ingentibus orsum / auspiciis iuuenem, ceu patria gestet in armis / fulmina, sublimi uallatam uertice montis / et scopulis urbem, cumulatam strage uirorum, / non toto rapuisse die, qua Martius ille / Hannibal in terra consumpto uerterit anno / nec pube aequandam nec opum ubertate Saguntum.
<Sil. 15.410>	Proximus, adplicito saxosis aggere siluis, / tendebat fratris spirans ingentia facta / Hasdrubal.
<Sil. 15.412>	hic robur mixtusque rebellibus Afris / Cantaber, hic uolucri Mauro pernicior Astur; / tantaque maiestas terra rectoris Hibera, / Hannibalis quantus Laurenti terror in ora.
<Sil. 15.416>	forte dies priscum Tyriis solemnis honorem / rettulerat, quo primum orsi Carthaginis altae / fundamenta nouam coepere mapalibus urbem.
<Sil. 15.419>	et laetus, repetens gentis primordia, ductor / festa coronatis agitabat gaudia signis, / pacificans diuos.
<Sil. 15.421>	fraternum laena nitebat / demissa ex umeris donum, quam foederis arti / Trinacrius Libyco rex inter munera pignus / miserat, Aeoliis gestatum insigne tyrannis.
<Sil. 15.425>	aurata puerum rapiebat ad aethera penna / per nubes aquila intexto librata uolatu.
<Sil. 15.427>	antrum ingens iuxta, quod acus simulauit in ostro, / Cyclopum domus.
<Sil. 15.428>	hic recubans manantia tabo / corpora letifero sorbet Polyphemus hiatu.
<Sil. 15.430>	circa fracta iacent excussaque morsibus ossa.
<Sil. 15.431>	ipse manu extenta Laertia pocula poscit / permiscetque mero ructatos ore cruores.
<Sil. 15.433>	Conspicuus Siculi Tyrius subteminis arte / gramineas pacem superum poscebat ad aras: /
<Sil. 15.435>	ecce inter medios hostilia nuntius arma, / quadrupedante inuectus equo, aduentare ferebat.
<Sil. 15.437>	turbatae mentes, imperfectusque deorum / cessit honos.
<Sil. 15.438>	ruptis lincunt altaria sacris: /
<Sil. 15.439>	clauduntur uallo, tenuemque ut roscida misit / lucem Aurora polo, rapiunt certamina Martis.
<Sil. 15.441>	audax Scipiadae stridentem Sabbura cornum / excepit, geminaeque acies uelut omine motae.
<Sil. 15.443>	exclamat Latius ductor: Prima hostia uobis, / sacrati manes, campo iacet.
<Sil. 15.444>	en age, miles, / in pugnam et caedes, qualis spirantibus ire / adsueras ducibus, talis rue.
<Sil. 15.446>	dumque ea fatur, / incumbunt.
<Sil. 15.447>	Myconum Laenas Cirtamque Latinus / et Thysdrum Maro et incestum Catilina Nealcen / germanae thalamo obtruncat.
<Sil. 15.449>	cadit obuius acri / Kartalo Nasidio, Libycae regnator harenae.
<Sil. 15.451>	te quoque Pyrenes uidit conterrita tellus / permixtum Poenis et uix credenda furentem, / magnum Dardaniae, Laeli, decus, omnia felix / cui natura dedit, nullo renuente deorum / ille foro auditus, cum dulcia soluerat ora, / aequabat Pyliae Neleia mella senectae.
<Sil. 15.457>	ille, ubi suspensi patres et curia uocem / posceret, ut cantu ducebat corda senatus.
<Sil. 15.459>	idem, cum subitum campo perstrinxerat auris / murmur triste tubae, tanto feruore ruebat / in pugnam atque acies, ut natum ad sola liqueret / bella: nihil uitae peragi sine laude placebat.
<Sil. 15.463>	tunc et furtiua tractantem proelia luce / deiecit Galam.
<Sil. 15.464>	sacris Carthaginis illum / supposito mater partu subduxerat olim, / sed stant nulla diu deceptis gaudia diuis.
<Sil. 15.467>	tunc Alabim Murrum atque Dracen demisit ad umbras, / femineo clamore Dracen extrema rogantem.
<Sil. 15.469>	huius ceruicem gladio inter uerba precesque / amputat: absciso durabant murmura collo.
<Sil. 15.471>	At non ductori Libyco par ardor in armis.
<Sil. 15.472>	frondosi collis latebras ac saxa capessit / auia, nec caedes extremaue damna mouebant / agminis.
<Sil. 15.474>	Italiam profugus spectabat et Alpis, / praemia magna fugae.
<Sil. 15.475>	tacitum dat tessera signum: /
<Sil. 15.476>	dimissa in collis pugna siluasque ferantur / dispersi et summam, quicumque euaserit, arcem / Pyrenes culmenque petat.
<Sil. 15.478>	tum primus honore / armorum exuto et parma celatus Hibera / in montis abit atque uolens palantia linquit / agmina.
<Sil. 15.481>	desertis Latius uictricia signa / immittit miles castris.
<Sil. 15.482>	non urbe recepta / plus ulla partum praedae, tenuitque moratas / a caede, ut Libycus ductor prouiderat, iras: /
<Sil. 15.485>	fluminei ueluti deprensus gurgitis undis, / auulsa parte inguinibus causaque pericli, / enatat intento praedae fiber auius hoste.
<Sil. 15.488>	impiger occultis Poenus postquam abditur umbris, / saxosae fidens siluae, maiora petuntur / rursus bella retro et superari certior hostis.
<Sil. 15.491>	Pyrenes tumulo clipeum cum carmine figunt: /
<Sil. 15.492>	hasdrvbalis spolivm gradivo scipio victor.
<Sil. 15.493>	Terrore interea posito trans ardua montis / Bebrycia populos armabat Poenus in aula, / mercandi dextras largus belloque parata / prodigere in bellum facilis.
<Sil. 15.496>	praemissa ferocis / augebant animos argenti pondera et auri / parta metalliferis longo discrimine terris.
<Sil. 15.499>	hinc noua complerunt haud tardo milite castra / uenales animae, Rhodani qui gurgite gaudent, / quorum serpit Arar per rura pigerrimus undae.
<Sil. 15.502>	iamque hieme adfecta mitescere coeperat annus: /
<Sil. 15.503>	inde iter ingrediens rapidum per Celtica rura / miratur domitas Alpis ac peruia montis / ardua et Herculeae quaerit uestigia plantae / germanique uias diuinis comparat ausis.
<Sil. 15.507>	Vt uero uentum in culmen, castrisque resedit / Hannibalis, Quos Roma, inquit quos altius, oro, / attollit muros, qui post haec moenia fratri / uicta meo stent incolumes?
<Sil. 15.510>	sit gloria dextrae / felix tanta precor, neue usque ad sidera adisse / inuideat laeuus nobis deus.
<Sil. 15.512>	agmine celso / inde alacer, qua munitum decliuis ab alto / agger monstrat iter, properatis deuolat armis.
<Sil. 15.515>	non tanto strepuere metu primordia belli: /
<Sil. 15.516>	nunc geminum Hannibalem, nunc iactant bina coire / hinc atque hinc castra, et pastos per prospera bella / sanguine ductores Italo coniungere Martem / et duplicare acies: uenturum ad moenia cursu / hostem praecipiti et uisurum haerentia porta / spicula Elissaeis nuper contorta lacertis.
<Sil. 15.522>	His super infrendens sic secum Oenotria Tellus: /
<Sil. 15.523>	Tantone, heu superi!
<Sil. 15.523>	spernor contempta furore / Sidoniae gentis, quae quondam sceptra timentem / nati Saturnum nostris considere in oris / et regnare dedi?
<Sil. 15.526>	decima haec iam uertitur aestas / ex quo proterimur.
<Sil. 15.527>	iuuenis, cui sola supersunt / in superos bella, extremo de litore rapta / intulit arma mihi temeratisque Alpibus ardens / in nostros descendit agros.
<Sil. 15.530>	quot corpora texi / caesorum, stratis totiens deformis alumnis!
<Sil. 15.532>	nulla mihi floret bacis felicibus arbor: /
<Sil. 15.533>	immatura seges rapido succiditur ense: /
<Sil. 15.534>	culmina uillarum nostrum delapsa feruntur / in gremium foedantque suis mea regna ruinis.
<Sil. 15.536>	hunc etiam, uastis qui nunc sese intulit oris, / perpetiar, miseras quaerentem exurere belli / reliquias?
<Sil. 15.538>	tum me scindat uagus Afer aratro / et Libys Ausoniis commendet semina sulcis, / ni cuncta exultant quae latis agmina campis / uno condiderim tumulo.
<Sil. 15.541>	dum talia uersat, / et thalamos claudit Nox atra deumque hominumque, / tendit Amyclaei praeceps ad castra nepotis.
<Sil. 15.544>	is tum Lucanis cohibentem finibus arma / Poenum uicini seruabat caespite ualli.
<Sil. 15.546>	hic iuuenem adgreditur Latiae telluris imago: /
<Sil. 15.547>	Clausorum decus atque erepto maxima Romae / spes Nero Marcello, rumpe atque expelle quietem.
<Sil. 15.549>	magnum aliquid tibi, si patriae uis credere fatis, / audendum est, quod depulso quoque moenibus hoste / uictores fecisse tremant.
<Sil. 15.551>	fulgentibus armis / Poenus inundauit campos, qua Sena relictum / Gallorum a populis seruat per saecula nomen.
<Sil. 15.554>	ni propere alipedes rapis ad certamina turmas, / serus deletae post auxiliabere Romae.
<Sil. 15.556>	surge, age, fer gressus.
<Sil. 15.556>	patulos regione Metauri / damnaui tumulis Poenorum atque ossibus agros.
<Sil. 15.558>	His dictis abit atque abscedens uisa pauentem / attrahere et fractis turmas propellere portis.
<Sil. 15.560>	rumpit flammato turbatus corde soporem / ac supplex geminas tendens ad sidera palmas / tellurem Noctemque et caelo sparsa precatur / astra ducemque uiae tacito sub lumine Phoeben.
<Sil. 15.564>	inde legit dignas tanta ad conamina dextras, / quaque iacet superi Larinas accola ponti, / qua duri bello gens Marrucina fidemque / exuere indocilis sociis Frentanus in armis, / tum, qua uitiferos domitat Praetutia pubes / laeta laboris agros, et penna et fulmine et undis / hibernis et Achaemenio uelocior arcu / euolat.
<Sil. 15.571>	hortator sibi quisque: Age, perge, salutem / Ausoniae ancipites superi et, stet Roma cadatne, / in pedibus posuere tuis, clamantque ruuntque.
<Sil. 15.574>	hortandi genus acer habet praecedere ductor: /
<Sil. 15.575>	illum augent cursus adnisi aequare sequendo / atque indefessi noctemque diemque feruntur.
<Sil. 15.577>	At Roma, aduersi tantum mala gliscere belli / accipiens, trepidare metu nimiumque Neronem / sperauisse queri, atque uno sibi uulnere posse / auferri restantem animam.
<Sil. 15.580>	non arma nec aurum / nec pubem nec, quem fundat, superesse cruorem.
<Sil. 15.582>	scilicet Hasdrubalem inuadat, qui ad proelia soli / Hannibali satis esse nequit?
<Sil. 15.583>	iam rursus, ubi arma / auertisse suo cognorit deuia uallo, / haesurum portis Poenum.
<Sil. 15.585>	uenisse, superbo / qui fratri certet, cui maxima gloria cedat / urbis deletae.
<Sil. 15.587>	fremit amens corde sub imo / ordo patrum ac magno interea meditatur amore / seruandi decoris, quonam se fine minanti / seruitio eripiat diuosque euadat iniquos.
<Sil. 15.591>	hos inter gemitus obscuro noctis opacae / succedit castris Nero, quae coniuncta feroci / Liuius Hasdrubali uallo custode tenebat.
<Sil. 15.594>	belliger is quondam scitusque accendere Martem / floruerat primo clarus pugnator in aeuo, / mox falso laesus non aequi crimine uulgi / secretis ruris tristes absconderat annos.
<Sil. 15.598>	sed, postquam grauior moles terrorque periclo / poscebat propiore uirum, reuocatus ad arma / tot caesis ducibus patriae donauerat iram.
<Sil. 15.601>	At non Hasdrubalem fraudes latuere recentum / armorum, quamquam tenebris Nox texerat astus.
<Sil. 15.603>	pulueris in clipeis uestigia uisa mouebant / et, properi signum accursus, sonipesque uirique / substricti corpus.
<Sil. 15.605>	bis clarum bucina signum / praeterea gemino prodebat iuncta magistro / castra regi.
<Sil. 15.607>	uerum, fratri si uita supersit, / qui tandem licitum socias coniungere uires / consulibus?
<Sil. 15.609>	sed enim solum, dum uera patescant, / cunctandi restare dolum Martemque trahendi.
<Sil. 15.611>	Nec consulta fugae segni formidine differt.
<Sil. 15.612>	nox somni genetrix mortalia pectora curis / purgarat, tenebraeque horrenda silentia alebant: /
<Sil. 15.614>	erepit suspensa ferens uestigia castris / et muta elabi tacito iubet agmina passu.
<Sil. 15.616>	inlunem nacti per rura tacentia noctem / accelerant uitantque sonos.
<Sil. 15.617>	sed percita falli / sub tanto motu Tellus nequit: implicat actas / caeco errore uias umbrisque fauentibus arto / circumagit spatio sua per uestigia ductos.
<Sil. 15.621>	nam, qua curuatas sinuosis flexibus amnis / obliquat ripas refluoque per aspera lapsu / in sese redit, hac, casso ducente labore, / exiguum inuoluunt frustratis gressibus orbem, / inque errore uiae tenebrarum munus ademptum.
<Sil. 15.626>	Lux urget panditque fugam.
<Sil. 15.626>	ruit acer apertis / turbo equitum portis, atque omnis ferrea late / tempestas operit campos.
<Sil. 15.628>	nondum arma manusque / permixtae: iam tela bibunt praemissa cruorem.
<Sil. 15.630>	hinc iussae Poenum fugientem sistere pennae / Dictaeae uolitant, hinc lancea turbine nigro / fert letum cuicumque uiro, quem prenderit ictus.
<Sil. 15.633>	deponunt abitus curam trepidique coactas / constituunt acies et spes ad proelia uertunt.
<Sil. 15.635>	Ipse inter medios (nam rerum dura uidebat) / Sidonius ductor, tergo sublimis ab alto / quadrupedantis equi, tendens uocemque manusque: /
<Sil. 15.638>	Per decora, extremo uobis quaesita sub axe, / per fratris laudes oro, uenisse probemus / germanum Hannibalis.
<Sil. 15.640>	Latio Fortuna laborat / aduersis documenta dare atque ostendere, quantus / uerterit in Rutulos domitor telluris Hiberae, / suetus ad Herculeas miles bellare columnas.
<Sil. 15.644>	forsitan et pugnas ueniat germanus in ipsas.
<Sil. 15.645>	digna uiro, digna, obtestor, spectacula pleno / corporibus properate solo.
<Sil. 15.646>	quicumque timeri / dux bello poterat, fratri iacet.
<Sil. 15.647>	unica nunc spes / e poena ac latebris infracto Liuius aeuo / damnatum offertur uobis caput.
<Sil. 15.649>	ite, agite, oro, / sternite ductorem, cum quo concurrere fratri / sit pudor, et turpi finem donate senectae.
<Sil. 15.652>	At contra Nero: Quid cessas clusisse labores / ingentis belli?
<Sil. 15.653>	pedibus tibi gloria, miles, / parta ingens: nunc accumula coepta ardua dextra.
<Sil. 15.655>	heu temere abducto liquisti robore castra, / ni factum absoluit uictoria.
<Sil. 15.656>	praecipe laudem: /
<Sil. 15.657>	aduentu cecidisse tuo memorabitur hostis.
<Sil. 15.658>	Parte alia insignis nudatis casside canis / Liuius: Huc, iuuenes, huc me spectate ruentem / in pugnas, quantumque meus patefecerit ensis, / tantum intrate loci, et tandem praecludite ferro / iam nimium patulas Poenis grassantibus Alpis.
<Sil. 15.663>	quod ni ueloci prosternimus agmina Marte / et fulmen subitum Carthaginis Hannibal adsit, / qui deus infernis quemquam nostrum eximat umbris?
<Sil. 15.666>	hinc galea capite accepta dicta horrida ferro / sancit et obtectus senium fera proelia miscet.
<Sil. 15.668>	illum, per cuneos et per densissima campi / corpora tot dantem leto quot spicula torsit, / turbati fugere Macae, fugere feroces / Autololes Rhodanique comas intonsa iuuentus.
<Sil. 15.672>	Fatidicis Nabis ueniens Hammonis harenis / improba miscebat securus proelia fati, / ceu tutante deo, ac patriis spolia Itala templis / fixurum uano tumidus promiserat ore.
<Sil. 15.676>	ardebat gemma Garamantide caerula uestis, / ut cum sparsa micant stellarum lumina caelo, / et gemmis galeam clipeumque accenderat auro.
<Sil. 15.679>	casside cornigera dependens infula sacros / prae se terrores diuumque ferebat honorem.
<Sil. 15.681>	arcus erat pharetraeque uiro atque incocta cerastis / spicula, et armatus peragebat bella ueneno.
<Sil. 15.683>	necnon, cornipedis tergo de more repostus, / sustentata genu per campum pondera conti / Sarmatici prona aduersos urgebat in hostis.
<Sil. 15.686>	tum quoque transfixum telo per membra, per arma / consulis ante oculos magno clamore Sabellum / asportabat ouans et ouans Hammona canebat.
<Sil. 15.689>	non tulit hanc iram tantosque in corde tumores / barbarico senior telumque intorsit et una / praedam animamque simul uictori uictor ademit.
<Sil. 15.692>	Adsilit, audito tristis clamore ruinae, / Hasdrubal, et coeptantem Arabum raptare perempto / gemmiferi spolium cultus auroque rigentis / exuuias iaculum a tergo perlibrat ad ossa.
<Sil. 15.696>	iam correpta miser geminis uelamina palmis / carpebat propere et trepidos nudauerat artus: /
<Sil. 15.698>	concidit ac sacras uestes atque aurea fila / reddidit exanimo, spoliatum lapsus in hostem.
<Sil. 15.700>	at Canthus Rutilum, Canthus possessor harenae / qua celebre inuicti nomen posuere Philaeni, / ditem ouium Rutilum obtruncat, cui mille sub altis / lanigerae balant stabulis.
<Sil. 15.703>	ipse otia molli / exercens cura gelido nunc flumine soles / frangebat nimios pecori, nunc laetus in herba / tondebat niueae splendentia uellera lanae, / aut, pecus e pastu cum sese ad tecta referret, / noscentis matres spectabat ouilibus agnos.
<Sil. 15.709>	occubuit clipei transfixo proditus aere / et sero ingemuit stabulis exire paternis.
<Sil. 15.711>	Acrius hoc Italum pubes incurrit et urget: /
<Sil. 15.712>	ut torrens, ut tempestas, ut flamma corusci / fulminis, ut Borean pontus fugit, ut caua currunt / nubila, cum pelago caelum permiscuit Eurus.
<Sil. 15.715>	procerae stabant, Celtarum signa, cohortes, / prima acies.
<Sil. 15.716>	hos impulsu cuneoque feroci / laxat uis subita, et fessos errore uiarum / nec soli faciles longique laboris anhelos / auertit patrius genti pauor.
<Sil. 15.719>	addere tergo / hastas Ausonius teloque instare sequaci / nec donare fugam.
<Sil. 15.721>	cadit uno uulnere Thyrmis, / non uno Rhodanus, profligatumque sagitta / lancea deturbat Morinum et iam iamque cadentem.
<Sil. 15.724>	cedentis urget, totas largitus habenas, / Liuius acer equo et turmis abeuntibus infert / cornipedem.
<Sil. 15.726>	tunc auersi fugientia colla / disicit ense Mosae.
<Sil. 15.727>	percussit pondere terram / cum galea ex alto lapsum caput: at residentem / turbatus rapuit sonipes in proelia truncum.
<Sil. 15.730>	hic Cato (nam medio uibrabat et ipse tumultu) / Si, primas inquit bello cum amisimus Alpes, / hic iuueni oppositus Tyrio foret!
<Sil. 15.732>	hei mihi quanta / cessauit Latio dextra, et quot funera Poenis / donarunt praui suffragia tristia campi!
<Sil. 15.735>	Iamque inclinabant acies, cunctisque pauorem / Gallorum induerat pauor, et Fortuna ruebat / Sidonia: ad Rutulos Victoria uerterat alas.
<Sil. 15.738>	celsus ceu prima reflorescente iuuenta / ibat consul ouans, maior maiorque uideri.
<Sil. 15.740>	ecce trahens secum canentem puluere turmam / ductor Agenoreus subit, intorquensque lacertis / tela sonat: Cohibete fugam.
<Sil. 15.742>	cui cedimus hosti?
<Sil. 15.743>	nonne pudet?
<Sil. 15.743>	conuersa senex marcentibus annis / agmina agit.
<Sil. 15.744>	nunc, quaeso, mihi nunc dextera in armis / degenerat, nostrique piget?
<Sil. 15.745>	mihi Belus auorum / principium, mihi cognatum Sidonia Dido / nomen, et ante omnis bello numerandus Hamilcar / est genitor.
<Sil. 15.748>	mihi, cui cedunt montesque lacusque / et campi atque amnes, frater.
<Sil. 15.749>	me magna secundum / Carthago putat Hannibali, me Baetis in oris / aequant germano passae mea proelia gentes.
<Sil. 15.752>	talia dum memorat, medios ablatus in hostis, / ut noua conspecti fulserunt consulis arma, / hastam praepropero nisu iacit.
<Sil. 15.754>	illa per oras / aerati clipei et loricae tegmina summo / incidit haud felix umero parceque petitum / perstrinxit corpus nec multo tincta cruore, / uana sed optanti promisit gaudia Poeno.
<Sil. 15.759>	Turbati Rutuli, confusaque pectora uisu / terrifico.
<Sil. 15.760>	tunc increpitans conamina consul: /
<Sil. 15.761>	Femineis laesum uana inter cornua corpus / unguibus aut palmis credas puerilibus ictum.
<Sil. 15.763>	ite, docete, uiri, Romanae uulnera suerint / quanta adferre manus.
<Sil. 15.764>	tum uero effunditur ingens / telorum uis, et densa sol uincitur umbra.
<Sil. 15.766>	iamque per extentos alterna strage uirorum / corpora fusa iacent campos, demersaque in undam / iunxerunt cumulo crescente cadauera ripas: /
<Sil. 15.769>	ut, cum uenatu saltus exercet opacos / Dictynna et laetae praebet spectacula matri, / aut Pindi nemora excutiens aut Maenala lustrans / (omnis Naiadum plenis comitata pharetris / turba ruit, striduntque sagittiferi goryti), / tum per saxa ferae perque ipsa cubilia fusae, / per uallis fluuiosque atque antra uirentia musco / multa strage iacent: exultat uertice montis / gratam perlustrans oculis Latonia praedam.
<Sil. 15.778>	Audito ante alios senioris uulnere, rumpit / per medios Nero saeuus iter, uisaque uirorum / aequali pugna Quid enim, quid deinde relictum est / Italiae fatis?
<Sil. 15.781>	hunc si non uincitis hostem, / Hannibalem uincetis?
<Sil. 15.782>	ait.
<Sil. 15.782>	ruit ocius amens / in medios, Tyriumque ducem inter prima frementem / agmina ut aspexit, rabidi ceu belua ponti, / per longum sterili ad pastus iactata profundo, / cum procul in fluctu piscem male saucia uidit, / aestuat et lustrans nantem sub gurgite praedam / absorbet late permixtum piscibus aequor: /
<Sil. 15.789>	non telo mora, non dictis.
<Sil. 15.789>	Haud amplius inquit / elabere mihi.
<Sil. 15.790>	non hic nemora auia fallent / Pyrenes, nec promissis frustrabere uanis, / ut quondam terra fallax deprensus Hibera / euasti nostram mentito foedere dextram.
<Sil. 15.794>	Haec Nero, et intorquet iaculum, nec futtilis ictus.
<Sil. 15.795>	nam latere extremo cuspis librata resedit.
<Sil. 15.796>	inuadit stricto super haec interritus ense / conlapsique premens umbone trementia membra, / Si qua sub extremo casu mandata referri / germano uis forte tuo, portabimus inquit.
<Sil. 15.800>	contra Sidonius: Leto non terreor ullo.
<Sil. 15.801>	utere Marte tuo, dum nostris manibus adsit / actutum uindex.
<Sil. 15.802>	mea si suprema referre / fratri uerba paras, mando, Capitolia uictor / exurat cinerique Iouis permisceat ossa / et cineres nostros.
<Sil. 15.805>	cupientem adnectere plura / feruentemque ira mortis transuerberat ense / et rapit infidum uictor caput.
<Sil. 15.807>	agmina fuso / sternuntur duce non ultra fidentia Marti.
<Sil. 15.809>	Iamque diem solisque uias nox abstulit atra, / cum uires parco uictu somnoque reducunt, / ac, nondum remeante die, uictricia signa, / qua uentum, referunt clausis formidine castris.
<Sil. 15.813>	tum Nero procera sublimia cuspide portans / ora ducis caesi Cannas pensauimus, inquit / Hannibal, et Trebiam et Trasimenni litora tecum / fraterno capite.
<Sil. 15.816>	i, duplica nunc perfida bella / et geminas accerse acies.
<Sil. 15.817>	haec praemia restant / qui tua tramissis optarint Alpibus arma.
<Sil. 15.819>	compressit lacrimas Poenus minuitque ferendo / constanter mala et inferias in tempore dignas / missurum fratri clauso commurmurat ore.
<Sil. 15.822>	tum castris procul amotis, aduersa quiete / dissimulans, dubia exclusit certamina Martis.
<Sil. 16.1>	Bruttia maerentem casus patriaeque suosque / Hannibalem accepit tellus.
<Sil. 16.2>	hic aggere saeptus / in tempus posita ad renouandum bella coquebat: /
<Sil. 16.4>	abditus ut silua, stabulis cum cessit ademptis, / amisso taurus regno gregis auia clauso / molitur saltu certamina iamque feroci / mugitu nemora exterret perque ardua cursu / saxa ruit, sternit siluas rupesque lacessit / irato rabidus cornu: tremit omnis ab alto / prospectans scopulo pastor noua bella parantem.
<Sil. 16.11>	sed uigor hausurus Latium, si cetera Marti / adiumenta forent, praua obtrectante suorum / inuidia, reuocare animos ac stare negata / cogebatur ope et senio torpescere rerum.
<Sil. 16.15>	parta tamen formido manu et tot caedibus olim / quaesitus terror uelut inuiolabile telis / seruabant sacrumque caput, proque omnibus armis / et castrorum opibus dextrisque recentibus unum / Hannibalis sat nomen erat.
<Sil. 16.19>	tot dissona lingua / agmina, barbarico tot discordantia ritu / corda uirum mansere gradu, rebusque retusis / fidas ductoris tenuit reuerentia mentes.
<Sil. 16.23>	Nec uero Ausonia tantum se laetus agebat / Dardanidis Mauors: iam terra cedit Hibera / auriferis tandem Phoenix depulsus ab aruis, / iam Mago exutus castris agitante pauore / in Libyam propero tramisit caerula uelo.
<Sil. 16.28>	ecce aliud decus haud uno contenta fauore / nutribat Fortuna duci.
<Sil. 16.29>	nam concitus Hannon / aduentabat, agens crepitantibus agmina caetris / barbara, et indigenas serus raptabat Hiberos.
<Sil. 16.32>	non ars aut astus belli uel dextera deerat, / si non Scipiadae concurreret.
<Sil. 16.33>	omnia ductor / magna adeo Ausonius maiori mole premebat: /
<Sil. 16.35>	ut Phoebe stellas, ut fratris lumina Phoeben / exuperant montisque Atlas et flumina Nilus, / ut pater Oceanus Neptunia caerula uincit.
<Sil. 16.38>	uallantem castra (obscuro nam uesper Olympo / fundere non aequam trepidanti coeperat umbram) / adgreditur Latius rector, subitoque tumultu / caeduntur passim coepti munimina ualli / imperfecta super.
<Sil. 16.42>	contexere herbida lapsos / pondera, et in tumuli concessit caespes honorem.
<Sil. 16.44>	Vix uni mens digna uiro, nouisse minores / quam deceat pretiumque operis sit tradere famae.
<Sil. 16.46>	Cantaber ingenio membrorum et mole timeri / uel nudus telis poterat Larus.
<Sil. 16.47>	hic fera gentis / more securigera miscebat proelia dextra / et, quamquam fundi se circum pulsa uideret / agmina, deleta gentilis pube cateruae / caesorum implebat solus loca: seu foret hostis / comminus, expleri gaudebat uulnere frontis / aduersae, seu laeua acies in bella uocaret, / obliquo telum reflexum Marte rotabat.
<Sil. 16.55>	at, cum pone ferox auersi in terga ueniret / uictor, nil trepidans retro iactare bipennem / callebat, nulla belli non parte timendus.
<Sil. 16.58>	huic ducis inuicti germanus turbine uasto / Scipio contorquens hastam, cudone comantis / disiecit crinis.
<Sil. 16.60>	namque altius acta cucurrit / cuspis et elata procul est eiecta securi.
<Sil. 16.62>	at iuuenis, cui telum ingens accesserat ira, / barbaricam adsiliens magno clamore bipennem / incutit.
<Sil. 16.64>	intremuere acies, sonuitque per auras / pondere belligero pulsati tegminis umbo, / haud impune quidem.
<Sil. 16.66>	remeans nam dextera ab ictu / decisa est gladio ac dilecto immortua telo.
<Sil. 16.68>	qui postquam murus miseris ruit, agmina concors / auertit fuga confestim dispersa per agros.
<Sil. 16.70>	nec pugnae species, sed poenae tristis imago / illa erat, hinc tantum caedentum atque inde ruentum.
<Sil. 16.72>	per medios Hannon palmas post terga reuinctus / ecce trahebatur lucemque (heu dulcia caeli / lumina!)
<Sil. 16.74>	captiuus lucem inter uincla petebat.
<Sil. 16.75>	cui rector Latius: Tanta, en, qui regna reposcant, / quis cedat toga et armiferi gens sacra Quirini.
<Sil. 16.77>	seruitio si tam faciles, cur bella refertis?
<Sil. 16.78>	Haec inter celerare gradum, coniungat ut arma, / Hasdrubalem ignarum cladis praenuntius adfert / explorator eques.
<Sil. 16.80>	raptat dux obuia signa / ac, postquam optatam laetus contingere pugnam / uidit et ad letum magno uenientia cursu / agmina, suspiciens caelum Nil amplius inquit / uos hodie posco, superi.
<Sil. 16.84>	protraxtis ad arma / quod profugos, satis est: in dextra cetera nobis / uota, uiri.
<Sil. 16.86>	rapite, ite, precor.
<Sil. 16.86>	uocat ecce furentis / hinc pater, hinc patruus.
<Sil. 16.87>	gemina o mihi numina belli, / ducite, adeste, sequor.
<Sil. 16.88>	dignas spectabitis, aut me / praescia mens fallit, uestro iam nomine caedes.
<Sil. 16.90>	nam quis erit tandem campis telluris Hiberae / bellandi modus?
<Sil. 16.91>	en umquam lucebit in orbe / ille dies, quo te armorum, Carthago, meorum / aspiciam sonitus admotaque bella trementem?
<Sil. 16.94>	Dixerat, et raucus stridenti murmure clangor / increpuit: tonuere feris clamoribus astra.
<Sil. 16.96>	concurrunt, quantumque rapit uiolentia ponti / et Notus et Boreas et inexorabilis Auster, / cum mergunt plenas tumefacta sub aequora classes, / aut cum letiferos accendens Sirius ignis / torret anhelantem saeuis ardoribus orbem, / tantum acies hominumque ferox discordia ferro / demetit.
<Sil. 16.102>	haud ullus terrarum aequarit hiatus / pugnarum damna, aut strages per inhospita lustra / umquam tot dederit rabies horrenda ferarum.
<Sil. 16.105>	iam campi uallesque madent, hebetataque tela.
<Sil. 16.106>	et Libys occubuere et amantes Martis Hiberi.
<Sil. 16.107>	stat tamen una loco perfossis debilis armis / luctaturque acies, qua concutit Hasdrubal hastam.
<Sil. 16.109>	nec finem daret ille dies animosaque uirtus, / ni perlapsa uiro loricae tegmen harundo / et parco summum uiolasset uulnere corpus / suasissetque fugam.
<Sil. 16.112>	rapido certamina linquit / in latebras euectus equo noctisque per umbram / ad Tartessiacos tendit per litora portus.
<Sil. 16.115>	Proximus in pugna ductori Marte manuque / regnator Nomadum fuerat, mox foedere longo / cultuque Aeneadum nomen Masinissa superbum.
<Sil. 16.118>	huic fesso, quos dura fuga et nox suaserat atra, / carpenti somnos subitus rutilante coruscum / uertice fulsit apex, crispamque inuoluere uisa est / mitis flamma comam atque hirta se spargere fronte.
<Sil. 16.122>	concurrunt famuli et serpentis tempora circum / festinant gelidis restinguere fontibus ignis; / at grandaeua deum praenoscens omina mater / Sic, sic, caelicolae, portentaque uestra secundi / condite: ait duret capiti per saecula lumen.
<Sil. 16.127>	ne uero, ne, nate, deum tam laeta pauesce / prodigia aut sacras metue inter tempora flammas.
<Sil. 16.129>	hic tibi Dardaniae promittit foedera gentis, / hic tibi regna dabit regnis maiora paternis / ignis et adiunget Latiis tua nomina fatis.
<Sil. 16.132>	sic uates, iuuenisque animum tam clara mouebant / monstra, nec a Poenis ulli uirtutis honores, / Hannibal ipse etiam iam iamque modestior armis.
<Sil. 16.135>	Aurora obscuri tergebat nubila caeli / uixque Atlantiadum rubefecerat ora sororum: /
<Sil. 16.137>	tendit in Ausonios et adhuc hostilia castra.
<Sil. 16.138>	atque, ubi se uallo intulerat, ductorque benigno / accepit Latius uultu, rex talibus infit: /
<Sil. 16.140>	Caelestum monita et sacrae responsa parentis / disque tua, o Rutulum rector, gratissima uirtus / auulsum Tyriis huc me duxere uolentem.
<Sil. 16.143>	si tibi non segnes tua contra fulmina saepe / uisi stare sumus, dignam te, nate Tonantis, / adferimus dextram.
<Sil. 16.145>	nec nos aut uana subegit / incertae mentis leuitas et mobile pectus, / aut spes et laeti sectamur praemia Martis: /
<Sil. 16.148>	perfidiam fugio et periuram ab origine gentem.
<Sil. 16.149>	tu, quando Herculeis finisti proelia metis, / nunc ipsam belli nobiscum inuade parentem.
<Sil. 16.151>	ille tibi, qui iam gemino Laurentia lustro / possedit regna et scalas ad moenia Romae / admouet, in Libyam flammis ferroque trahendus.
<Sil. 16.154>	Sic Nomadum ductor.
<Sil. 16.154>	tunc dextra Scipio dextram / amplexus: Si pulchra tibi Mauorte uidetur, / pulchrior est gens nostra fide.
<Sil. 16.156>	dimitte bilinguis / ex animo socios.
<Sil. 16.157>	magna hinc te praemia clarae / uirtutis, Masinissa, manent, citiusque uel armis / quam gratae studio uincetur Scipio mentis.
<Sil. 16.160>	cetera quae Libyam portari incendia suades, / expediet tempus.
<Sil. 16.161>	nec enim sunt talia rerum / non meditata mihi, et mentem Carthago fatigat.
<Sil. 16.163>	hinc iuueni dona insignem uelamine picto / dat chlamydem stratumque ostro, quem ceperat ipse / deiecto uictor Magone animique probarat, / cornipedem, tum, qua diuum libabat ad aras / Hasdrubal, ex auro pateram galeamque comantem.
<Sil. 16.168>	exin firmato sociali foedere regis / uertendas agitat iam nunc Carthaginis arces.
<Sil. 16.170>	Massylis regnator erat ditissimus oris / nec nudus uirtute Syphax, quem iura petebant / innumerae gentes extremaque litore Tethys.
<Sil. 16.173>	multa uiro terra ac sonipes et belua, terror / bellorum, nec non Marti delecta iuuentus.
<Sil. 16.175>	nec foret, aut ebore aut solido qui uinceret auro / Gaetulisue magis fucaret uellus aenis.
<Sil. 16.177>	has adiungere opes auidus reputansque laborem, / si uertat rex ad Poenos, dare uela per altum / imperat atque animo iam tum Africa bella capessit.
<Sil. 16.180>	uerum ubi peruentum, et portus tenuere carinae, / iam trepida fugiens per proxima litora puppe / Hasdrubal adflictis aderat noua foedera quaerens / rebus et ad Tyrios Massylia signa trahebat.
<Sil. 16.184>	Audito pariter populorum in regna duorum / aduenisse duces, qui tota mole laborent / disceptentque armis terrarum uter imperet orbi, / celsus mente Syphax acciri in tecta benigne / imperat et tanto regni se tollit honore.
<Sil. 16.189>	tum laetos uoluens oculos aduersa per ora, / sic Latium adfatur iuuenem ac prior incipit ultro: /
<Sil. 16.191>	Quam te, Dardanide pulcherrime, mente serena / accipio intueorque libens!
<Sil. 16.192>	quamque ora recordor / laetus Scipiadae!
<Sil. 16.193>	reuocat tua forma parentem.
<Sil. 16.194>	nam repeto, Herculeas Erythia ad litora Gades / cum studio pelagi et spectandis aestibus undae / uenissem, magnos uicina ad flumina Baetis / ductores miro quodam me cernere amore.
<Sil. 16.198>	tum mihi dona uiri praeda delecta tulere, / arma simul regnoque meo tum cognita primum / cornipedum frena atque arcus, quis cedere nostra / nunc norunt iacula, et ueteris tribuere magistros / militiae, qui dispersas sine lege cateruas / uestro formarent ritu ad certamina Martis.
<Sil. 16.204>	ast ego, cum contra, nostris quae copia regnis, / nunc auri ferrem, niuei nunc munera dentis, / nil ualui precibus.
<Sil. 16.206>	solos sibi cepit uterque, / quos cohibebat ebur uaginae sectilis, enses.
<Sil. 16.208>	quare, age, laetus haue nostros intrare penatis / ac, mea quando adfert Libycum fortuna per undas / ductorem, facili, quae dicam, percipe mente.
<Sil. 16.211>	et uos, qui Tyriae regitis Carthaginis arces, / Hasdrubal, huc aures, huc quaeso aduertite sensus.
<Sil. 16.213>	quanta per Ausonios populos torrentibus armis / tempestas ruat et Latio suprema minetur, / utque bibant Tyrium bis quinos saeua per annos / Sicana nunc tellus, nunc litora Hibera cruorem, / cui nescire licet?
<Sil. 16.217>	quin ergo tristia tandem / considunt bella, et deponitis arma uolentes?
<Sil. 16.219>	tu Libya, tu te Ausonia cohibere memento.
<Sil. 16.220>	haud deformis erit uobis ad foedera uersis / pacator mediusque Syphax.
<Sil. 16.221>	subiungere plura / non passus, gentis morem arbitriumque senatus / Scipio demonstrat, uanique absistere coepti / spe iubet et patres docet haec expendere solos.
<Sil. 16.225>	suadendi modus hic, quodque est de parte diei / exacti super ad mensas et pocula uertunt, / atque, epulis postquam finis, dant corpora somno / et dura in noctem curarum uincula soluunt.
<Sil. 16.229>	Iamque nouum terris pariebat limine primo / egrediens Aurora diem, stabulisque subibant / ad iuga solis equi, necdum ipse ascenderat axem, / sed prorupturis rutilabant aequora flammis: /
<Sil. 16.233>	exigit e stratis corpus uultuque sereno / Scipio contendit Massyli ad limina regis.
<Sil. 16.235>	illi mos patrius fetus nutrire leonum / et catulis rabiem atque iras expellere alendo.
<Sil. 16.237>	tum quoque fulua manu mulcebat colla iubasque / et fera tractabat ludentum interritus ora.
<Sil. 16.239>	Dardanium postquam ductorem accepit adesse, / induitur chlamydem, regnique insigne uetusti / gestat laeua decus.
<Sil. 16.241>	cinguntur tempora uitta / albente, ac lateri de more adstringitur ensis.
<Sil. 16.243>	hinc in tecta uocat, secretisque aedibus hospes / sceptrifero cum rege pari sub honore residunt.
<Sil. 16.245>	Tum prior his infit terrae pacator Hiberae: /
<Sil. 16.246>	Prima mihi, domitis Pyrenes gentibus, ire / ad tua regna fuit properantem et maxima cura, / o sceptri uenerande Syphax.
<Sil. 16.248>	nec me aequore saeuus / tardauit medio pontus.
<Sil. 16.249>	non ardua regnis / quaesumus aut inhonora tuis: coniunge Latinis / unanimum pectus sociusque accede secundis.
<Sil. 16.252>	non tibi Massylae gentes extentaque tellus / Syrtibus et latis proauita potentia campis / amplius attulerint decoris, quam Romula uirtus / certa iuncta fide et populi Laurentis honores.
<Sil. 16.256>	cetera quid referam?
<Sil. 16.256>	non ullus scilicet ulli / aecus caelicolum, qui Dardana laeserit arma.
<Sil. 16.258>	Audiuit laeto Massylus et adnuit ore / complexusque uirum Firmemus prospera dixit / omina, nec uotis superi concordibus absint, / cornigerumque Iouem Tarpeiumque ore uocemus.
<Sil. 16.262>	et simul extructis caespes surrexerat aris / uictimaque admotae stabat subiecta bipenni, / cum subito abruptis fugiens altaria taurus / exiluit uinclis mugituque excita late / impleuit tecta et fremitu suspiria rauco / congeminans trepida terrorem sparsit in aula.
<Sil. 16.268>	uittaque, maiorum decoramen, fronte sine ullo / delapsa attactu nudauit tempora regis.
<Sil. 16.270>	talia caelicolae casuro tristia regno / signa dabant, saeuique aderant grauia omina fati.
<Sil. 16.272>	hunc fractum bello regem solioque reuulsum, / tempus erit, cum ducet agens ad templa Tonantis / qui tunc orabat socialia foedera supplex.
<Sil. 16.275>	his actis repetit portum puppesque secundo / dat uento et notis reddit se Scipio terris.
<Sil. 16.277>	Concurrere auidae gentes, uariosque subacta / Pyrene misit populos.
<Sil. 16.278>	mens omnibus una: /
<Sil. 16.279>	concordes regem appellant regemque salutant.
<Sil. 16.280>	scilicet hunc summum norunt uirtutis honorem.
<Sil. 16.281>	sed, postquam miti reiecit munera uultu, / Ausonio non digna uiro, patriosque uicissim / edocuit ritus et Romam nomina regum / monstrauit nescire pati, tum uersus in unam, / quae restat, curam, nullo super hoste relicto, / et Latios simul et uulgum Baetisque Tagique / conuocat ac medio in coetu sic deinde profatur / Quando ita caelicolum nobis propensa uoluntas / adnuit, extremo Libys ut deiectus ab orbe / aut his occideret campis, aut axe relicto / Hesperio patrias exul lustraret harenas: /
<Sil. 16.292>	iam uestra tumulos terra celebrare meorum / est animus pacemque dare exposcentibus umbris.
<Sil. 16.294>	mente fauete pari atque aures aduertite uestras.
<Sil. 16.295>	septima cum solis renouabitur orbita caelo, / quique armis ferroque ualent, quique arte regendi / quadriiugos pollent currus, quis uincere planta / spes est, et studium iaculis impellere uentos, / adsint ac pulchrae certent de laude coronae.
<Sil. 16.300>	praemia digna dabo, e Tyria spolia incluta praeda, / nec quisquam nostri discedet muneris expers.
<Sil. 16.302>	sic donis uulgum laudumque cupidine flammat.
<Sil. 16.303>	Iamque dies praedicta aderat, coetuque sonabat / innumero campus, simulatasque ordine iusto / exequias rector lacrimis ducebat obortis.
<Sil. 16.306>	omnis Hiber, omnis Latio sub nomine miles / dona ferunt tumulisque super flagrantibus addunt.
<Sil. 16.308>	ipse, tenens nunc lacte, sacro nunc plena Lyaeo / pocula, odoriferis aspergit floribus aras.
<Sil. 16.310>	tum manis uocat excitos laudesque uirorum / cum fletu canit et ueneratur facta iacentum.
<Sil. 16.312>	Inde refert sese circo et certamina prima / incohat ac rapidos cursus proponit equorum.
<Sil. 16.314>	fluctuat aequoreo fremitu rabieque fauentum, / carceribus nondum reseratis, mobile uulgus / atque fores oculis et limina seruat equorum.
<Sil. 16.317>	iamque, ubi prolato sonuere repagula signo / et toto prima emicuit uix ungula cornu, / tollitur in caelum furiali turbine clamor, / pronique ac similes certantibus ore secuntur / quisque suos currus magnaque uolantibus idem / uoce locuntur equis.
<Sil. 16.322>	quatitur certamine circus / spectantum, ac nulli mentem non abstulit ardor: /
<Sil. 16.324>	instant praeceptis et equos clamore gubernant.
<Sil. 16.325>	fuluus, harenosa surgens tellure, sub auras / erigitur globus atque operit caligine densa / cornipedumque uias aurigarumque labores.
<Sil. 16.328>	hic studio furit acris equi, furit ille magistri.
<Sil. 16.329>	hos patriae fauor, hos accendit nobile nomen / antiqui stabuli.
<Sil. 16.330>	sunt quos spes grata fatiget / et noua ferre iugum ceruix.
<Sil. 16.331>	sunt, cruda senectus / quos iuuet et longo sonipes spectatus in aeuo.
<Sil. 16.333>	Euolat ante omnis rapidoque per aera curru / Callaicus Lampon fugit atque ingentia tranat / exultans spatia et uentos post terga relinquit.
<Sil. 16.336>	conclamant plausuque fremunt uotique peractam / maiorem credunt praerepto limite partem.
<Sil. 16.338>	at, quis interior cura et prudentia circi / altior, effusas primo certamine uires / damnare et cassis longe increpitare querelis / indispensato lassantem corpora nisu: /
<Sil. 16.342>	Quo nimius, quo, Cyrne, ruis?
<Sil. 16.342>	(nam Cyrnus agebat) / uerbera dimitte et reuoca moderatus habenas.
<Sil. 16.344>	heu surdas aures!
<Sil. 16.344>	fertur securus equorum / nec meminit, quantum campi decurrere restet.
<Sil. 16.346>	Proximus, a primo distans, quantum aequore currus / occupat ipse, loci tantum, sed proximus ibat / Astur Panchates: patrium frons alba nitebat / insigne et patrio pes omnis concolor albo.
<Sil. 16.350>	ingentes animi, membra haud procera decusque / corporis exiguum, sed tum sibi fecerat alas / concitus atque ibat campo indignatus habenas: /
<Sil. 16.353>	crescere sublimem atque augeri membra putares.
<Sil. 16.354>	Cinyphio rector cocco radiabat Hiberus.
<Sil. 16.355>	Tertius aequata currebat fronte Peloro / Caucasus.
<Sil. 16.356>	ipse asper, nec qui ceruicis amaret / adplausae blandos sonitus clausumque cruento / spumeus admorsu gauderet mandere ferrum.
<Sil. 16.359>	at docilis freni et melior parere Pelorus / non umquam effusum sinuabat deuius axem, / sed laeuo interior stringebat tramite metam, / insignis multa ceruice et plurimus idem / ludentis per colla iubae.
<Sil. 16.363>	mirabile dictu, / nullus erat pater: ad Zephyri noua flamina campis / Vettonum eductum genetrix effuderat Harpe.
<Sil. 16.366>	nobilis hunc Durius stimulabat in aequore currum, / Caucasus antiquo fidebat Atlante magistro.
<Sil. 16.368>	ipsum Aetola, uago Diomedi condita, Tyde / miserat: exceptum Troiana ab origine equorum / tradebant, quos Aeneae Simoentos ad undas / uictor Tydides magnis abduxerat ausis.
<Sil. 16.372>	iamque fere medium euecti certamine campum / in spatio addebant, nisusque adprendere primos / Panchates animosus equos super altior ire / et praecedentem iam iamque ascendere currum / pone uidebatur, curuatisque ungula prima / Callaicum quatiens pulsabat calcibus axem.
<Sil. 16.378>	At postremus Atlas, sed non et segnior ibat / postremo Durio: pacis de more putares / aequata fronte et concordi currere freno.
<Sil. 16.381>	sensit ut exhaustas, qui proximus ibat, Hiberus / Callaicas Cyrni uires, nec ut ante salire / praecipitem currum, et fumantis uerbere cogi / adsiduo uiolenter equos, ceu monte procella / cum subita ex alto ruit, usque ad colla repente / cornipedum protentus et in capita ardua pendens / concitat ardentem, quod ferret lora secundus, / Panchatem uocesque addit cum uerbere mixtas: /
<Sil. 16.389>	Tene, Astur, certante feret quisquam aequore palmam / erepto?
<Sil. 16.390>	consurge, uola, perlabere campum / adsuetis uelox pennis.
<Sil. 16.391>	decrescit anhelo / pectore consumptus Lampon, nec restat hianti, / quem ferat ad metas, iam spiritus.
<Sil. 16.393>	haec ubi dicta, / tollit se sonipes, ceu tunc e carcere primo / corriperet spatium, et nitentem opponere curuos / aut aequare gradus Cyrnum post terga relinquit.
<Sil. 16.397>	confremit et caelum et percussus uocibus altis / spectantum circus.
<Sil. 16.398>	fertur sublime per auras / altius attollens ceruicem uictor ouantem / Panchates sociosque trahit prior ipse iugalis.
<Sil. 16.401>	At postremus Atlas, Durius postremus in orbem / exercent artis: laeuos nunc adpetit ille / conatus, nunc ille premit certatque subire / dexter, et alterni nequiquam fallere temptant: /
<Sil. 16.405>	donec confisus primaeuae flore iuuentae / oblicum Durius conuersis pronus habenis / opposuit currum atque euersum propulit axem / Atlantis senio inualidi, sed iusta querentis: /
<Sil. 16.409>	Quo ruis?
<Sil. 16.409>	aut quinam hic rabidi certaminis est mos?
<Sil. 16.410>	et nobis et equis letum commune laboras.
<Sil. 16.411>	dumque ea proclamat, perfracto uoluitur axe / cernuus, ac pariter fusi, miserabile, campo / discordes sternuntur equi.
<Sil. 16.413>	quatit aequore aperto / lora suis uictor, mediaque Pelorus harena / surgere nitentem fugiens Atlanta reliquit.
<Sil. 16.416>	nec longum Cyrni defessos prendere currus.
<Sil. 16.417>	hunc quoque cunctantem et sero moderamina equorum / discentem rapido praeteruolat incitus axe.
<Sil. 16.419>	impellit currum clamor uocesque fauentum, / iamque etiam dorso atque umeris trepidantis Hiberi / ora superposuit sonipes, flatusque uapore / terga premi et spumis auriga calescere sentit.
<Sil. 16.423>	incubuit campo Durius misitque citatos / uerbere quadrupedes, nec frustra: aequare uidetur, / aut etiam aequauit iuga praecedentia dexter.
<Sil. 16.426>	attonitus tum spe tanta: Genitore, Pelore, / te Zephyro eductum nunc nunc ostendere tempus.
<Sil. 16.428>	discant, qui pecudum ducunt ab origine nomen, / quantum diuini praecellat seminis ortus.
<Sil. 16.430>	uictor dona dabis statuesque altaria patri.
<Sil. 16.431>	et, ni successu nimio laetoque pauore / proditus elapso foret inter uerba flagello, / forsan sacrasset Zephyro, quas uouerat, aras.
<Sil. 16.434>	tum uero infelix, ueluti delapsa corona / uictoris capiti foret, in se uersus ab ira / auratam medio discindit pectore uestem, / ac lacrimae simul et questus ad sidera fusi.
<Sil. 16.438>	nec iam subducto parebat uerbere currus.
<Sil. 16.439>	pro stimulis dorso quatiuntur inania lora.
<Sil. 16.440>	Interea metis certus iam laudis agebat / sese Panchates et praemia prima petebat / arduus.
<Sil. 16.442>	effusas lenis per colla, per armos / uentilat aura iubas, tum mollia crura superbi / attollens gressus magno clamore triumphat.
<Sil. 16.445>	par donum solido argento caelata bipennis / omnibus, at uario distantia cetera honore.
<Sil. 16.447>	primus ecum uolucrem, Massyli munera regis / haud spernenda, tulit.
<Sil. 16.448>	tulit hinc uirtute secundus / e Tyria, quae multa iacet, duo pocula, praeda, / aurifero perfusa Tago.
<Sil. 16.450>	uillosa leonis / terga feri et cristis horrens Sidonia cassis / tertius inde honor est.
<Sil. 16.452>	postremo munere Atlantem, / quamuis perfracto senior subsederat axe, / accitum donat ductor, miseratus et aeuum / et sortem casus.
<Sil. 16.455>	famulus florente iuuenta / huic datur, adiuncto gentilis honore galeri.
<Sil. 16.457>	His actis ductor laeta ad certamina plantae / inuitat positisque accendit pectora donis: /
<Sil. 16.459>	Hanc primus galeam (hac acies terrebat Hiberas / Hasdrubal), hunc ensem, cui proxima gloria cursus, / accipiet: caeso pater hunc detraxit Hyempsae.
<Sil. 16.462>	tertius extremam tauro solabere palmam.
<Sil. 16.463>	cetera contenti discedent turba duobus / quisque ferox iaculis, quae dat gentile metallum.
<Sil. 16.465>	Fulgentes pueri Tartessos et Hesperos ora / ostendere simul uulgi clamore secundo.
<Sil. 16.467>	hos Tyria misere domo patria inclita Gades.
<Sil. 16.468>	mox subit aspersus prima lanugine malas / Baeticus: hoc dederat puero cognomen ab amne / Corduba et haud paruo certamina laeta fouebat.
<Sil. 16.471>	inde comam rutilus, sed cum fulgore niuali / corporis, impleuit caueam clamoribus omnem / Eurytus: excelso nutritum colle crearat / Saetabis, atque aderant trepidi pietate parentes.
<Sil. 16.475>	tum Lamus et Sicoris, proles bellacis Ilerdae, / et Theron, potator aquae, sub nomine Lethes / quae fluit immemori perstringens gurgite ripas.
<Sil. 16.478>	Qui postquam arrecti plantis et pectora proni / pulsantesque aestu laudum exultantia corda / accepere tuba spatium, exiluere per auras / ocius effusis neruo exturbante sagittis.
<Sil. 16.482>	diuersa et studia et clamor, pendentque fauentes / unguibus atque suos, ut cuique est gratia, anheli / nomine quemque cient.
<Sil. 16.484>	grex inclitus aequore fertur / nullaque tramissa uestigia signat harena, / omnes primaeui flauentiaque ora decori, / omnes ire leues atque omnes uincere digni.
<Sil. 16.488>	Extulit incumbens medio iam limite gressum / Eurytus et primus breuibus, sed primus, abibat / praecedens spatiis.
<Sil. 16.490>	instat non segnius acer / Hesperos ac prima stringit uestigia planta / praegressae calcis.
<Sil. 16.492>	satis est huic esse priori, / huic sperare sat est fieri se posse priorem.
<Sil. 16.494>	acrius hoc tendunt gressus animique uigore / corpora agunt.
<Sil. 16.495>	auget pueris labor ipse decorem.
<Sil. 16.496>	ecce leui nisu postremoque agmine currens, / postquam sat uisus sibi concepisse uigoris, / celsus inexhaustas effundit turbine uires / non expectato subitusque erumpit et auras / praeuehitur Theron: credas Cyllenida plantam / aetherio nexis cursu talaribus ire.
<Sil. 16.502>	iamque hos iamque illos, populo mirante, relinquit / et, modo postremus, nunc ordine tertia palma, / Hesperon infestat sua per uestigia pressum.
<Sil. 16.505>	nec iam, quem sequitur tantum, sed prima coronae / spes trepidat tantis uenientibus Eurytus alis.
<Sil. 16.507>	quartus sorte loci, sed, si tres ordine seruent / inceptos cursus, nequiquam uana laborans, / Tartessos fratrem medio Therone premebat.
<Sil. 16.510>	nec patiens ultra tollit sese aequore Theron / igneus et plenum praeteruolat Hesperon irae.
<Sil. 16.512>	unus erat super, et metae propioribus aegros / urebat finis stimulis; quascumque reliquit / hinc labor, hinc penetrans pauor in praecordia uires, / dum sperare licet, breuia ad conamina uterque / aduocat: aequantur cursus, pariterque ruebant.
<Sil. 16.517>	et forsan gemina meruissent praemia palma, / peruecti simul ad metas, ni, terga secutus / Theronis, fusam late per lactea colla / Hesperos ingenti tenuisset saeuus ab ira / traxissetque comam.
<Sil. 16.521>	tardato laetus ouansque / Eurytus euadit iuuene atque ad praemia uictor / emicat et galeae fert donum insigne coruscae.
<Sil. 16.524>	cetera promisso donata est munere pubes / intonsasque comas uiridi redimita corona / bina tulit patrio quatiens hastilia ferro.
<Sil. 16.527>	Hinc grauiora uirum certamina, comminus ensis / destrictus bellique feri simulacra cientur.
<Sil. 16.529>	nec, quos culpa tulit, quos crimina noxia uitae, / sed uirtus animusque ferox ad laudis amorem, / hi creuere pares ferro; spectacula digna / Martigena uulgo suetique laboris imago.
<Sil. 16.533>	hos inter gemini (quid iam non regibus ausum? aut quod iam regni restat scelus?) impia circo / innumero fratres, cauea damnante furorem, / pro sceptro armatis inierunt proelia dextris.
<Sil. 16.537>	is genti mos dirus erat, patriumque petebant / orbati solium lucis discrimine fratres.
<Sil. 16.539>	concurrere animis, quantis confligere par est / quos regni furor exagitat, multoque cruore / exsatiata simul portantes corda sub umbras / occubuere.
<Sil. 16.542>	pari nisu per pectora adactus / intima descendit mucro; superaddita saeuis / ultima uulneribus uerba; et, conuicia uoluens, / dirus in inuitas effugit spiritus auras.
<Sil. 16.546>	nec manes pacem passi.
<Sil. 16.546>	nam corpora iunctus / una cum raperet flamma rogus, impius ignis / dissiluit, cineresque simul iacuisse negarunt.
<Sil. 16.549>	cetera distincto donata est munere turba, / ut uirtus et dextra fuit.
<Sil. 16.550>	duxere iuuencos / impressis dociles terram proscindere aratris, / duxere adsuetos lustra exagitare ferarum / uenatu iuuenes, quos dat Maurusia praeda.
<Sil. 16.554>	necnon argenti necnon insignia uestis / captiuae pretia et sonipes et crista nitenti / insurgens cono, spolia exuuiaeque Libyssae.
<Sil. 16.557>	Tum iaculo petiere decus, spectacula circi / postrema, et metae certarunt uincere finem / Burnus auis pollens, quem misit ripa †metalli / qua Tagus auriferis pallet turbatus harenis, / et Glagus insignis uentos anteire lacerto, / et, cuius numquam fugisse hastilia cerui / praerapida potuere fuga, uenator Aconteus, / Indibilisque, diu laetus bellare Latinis, / iam socius, uolucresque uagas deprendere nube / adsuetus iaculis, idem et bellator, Ilerdes.
<Sil. 16.567>	laus Burni prima, infixit qui spicula metae: /
<Sil. 16.568>	est donum serua albentis inuertere lanas / murice Gaetulo docta.
<Sil. 16.569>	at, quem proxima honorant / praemia, uicinam metae qui propulit hastam, / accepto laetus puero discessit Ilerdes, / cui ludus nullam cursu non tollere dammam.
<Sil. 16.573>	tertia palma habuit geminos insignis Aconteus / nec timidos agitare canes latratibus aprum.
<Sil. 16.575>	Quos postquam clamor plaususque probauit honores, / germanus ducis atque effulgens Laelius ostro / nomina magna uocant laeti manesque iacentum / atque hastas simul effundunt.
<Sil. 16.578>	celebrare iuuabat / sacratos cineres atque hoc decus addere ludis.
<Sil. 16.580>	ipse etiam mentis testatus gaudia uultu / ductor, ut aequauit meritis pia pectora donis, / et frater thoraca tulit multiplicis auri, / Laelius Asturica rapidos de gente iugales, / contorquet magnis uictricem uiribus hastam / consurgens umbrisque dari testatur honorem.
<Sil. 16.586>	hasta uolans, mirum dictu, medio incita campo / substitit ante oculos et terrae infixa cohaesit.
<Sil. 16.588>	tum subitae frondes celsoque cacumine rami / et latam spargens quercus, dum nascitur, umbram.
<Sil. 16.590>	ad maiora iubent praesagi tendere uates: /
<Sil. 16.591>	id monstrare deos atque hoc portendere signis.
<Sil. 16.592>	Quo super augurio, pulsis de litore cunctis / Hesperio Poenis, ultor patriaeque domusque / Ausoniam repetit Fama ducente triumphum.
<Sil. 16.595>	nec Latium curis ardet flagrantius ullis, / quam iuueni Libyam et summos permittere fasces.
<Sil. 16.597>	sed non par animis nec bello prospera turba / ancipiti senior temeraria coepta uetabant / magnosque horrebant cauta formidine casus.
<Sil. 16.600>	Ergo, ubi delato consul sublimis honore / ad patres consulta refert deturque potestas / orat delendae Carthaginis, altius orsus / hoc grandaeua modo Fabius pater ora resoluit: /
<Sil. 16.604>	Haud equidem metuisse queam, satiatus et aeui / et decoris, cui iam superest et gloria et aetas, / ne credat nos inuidiae certamine consul / laudibus obtrectare suis.
<Sil. 16.607>	satis inclita nomen / gestat fama meum, nec egent tam prospera laude / facta noua.
<Sil. 16.609>	uerum et patriae, dum uita manebit, / deesse nefas animumque nefas scelerare silendo.
<Sil. 16.611>	bella noua in Libyae moliris ducere terras?
<Sil. 16.612>	hostis enim deest Ausoniae, nec uincere nobis / est satis Hannibalem.
<Sil. 16.613>	petitur quae gloria maior / litore Elissaeo?
<Sil. 16.614>	stimuli si laudis agunt nos, / hanc segetem mete.
<Sil. 16.615>	composuit propioribus ausis / dignum te Fortuna parem.
<Sil. 16.616>	uult Itala tellus / ductoris saeui, uult tandem, haurire cruorem.
<Sil. 16.618>	quo Martem aut quo signa trahis?
<Sil. 16.618>	restinguere primum est / ardentem Italiam.
<Sil. 16.619>	tu fessos auius hostis / deseris ac septem denudas proditor arces.
<Sil. 16.621>	an, cum tu Syrtim ac sterilis uastabis harenas, / non dira illa lues notis iam moenibus urbis / adsiliet uacuumque Iouem sine pube, sine armis / inuadet?
<Sil. 16.624>	quanti, ut cedas Romamque relinquas, / emerit!
<Sil. 16.625>	et tanto percussi fulmine belli / sicine te, ut nuper Capua est accitus ab alta / Fuluius, aequoreis Libyae reuocabimus oris?
<Sil. 16.628>	uince domi et trinis maerentem funera lustris / Ausoniam purga bello.
<Sil. 16.629>	tum tende remotos / in Garamantas iter Nasamoniacosque triumphos / molire.
<Sil. 16.631>	angustae prohibent nunc talia coepta / res Italae.
<Sil. 16.632>	pater ille tuus, qui nomina uestrae / addidit haud segnis genti, cum consul Hiberi / tenderet ad ripas, reuocato milite primus / descendenti auide superatis Alpibus ultro / opposuit sese Hannibali.
<Sil. 16.636>	tu consul abire / a uictore paras hoste atque auellere nobis / scilicet hoc astu Poenum?
<Sil. 16.638>	si deinde sedebit / impauidus nec te in Libyam tuaque arma sequetur, / capta damnabis consulta improuida Roma.
<Sil. 16.641>	sed fac turbatum conuertere signa tuaeque / classis uela sequi.
<Sil. 16.642>	nempe idem erit Hannibal, idem / cuius tu uallum uidisti e moenibus urbis.
<Sil. 16.644>	haec Fabius, seniorque manus paria ore fremebat.
<Sil. 16.645>	Tum contra consul: Caesis ductoribus olim / magnanimis gemino leto, cum tota subisset / Sidonium possessa iugum Tartessia tellus, / non Fabio, non, quis eadem est sententia cordi, / quoquam ad opem uerso, fateor, primoribus annis / excepi nubem belli solusque ruenti / obieci caelo caput atque in me omnia uerti.
<Sil. 16.652>	tum grandaeua manus puero male credita bella / atque idem hic uates temeraria coepta canebat.
<Sil. 16.654>	dis grates laudemque fero, sub numine quorum / gens Troiana sumus: puer ille et futtilis aetas / imbellesque anni necdum maturus ad arma / Scipio restituit terras inlaesus Hiberas / Troiugenis, pepulit Poenos, solisque secutus / extremas ad Atlanta uias, exegit ab orbe / Hesperio nomen Libyae nec rettulit †auri / signa prius, quam fumantis circa aequora uidit / Romano Phoebum soluentem litore currus.
<Sil. 16.663>	asciuit reges idem.
<Sil. 16.663>	nunc ultimus actis / restat Carthago nostris labor.
<Sil. 16.664>	hoc sator aeui / Iuppiter aeterni monet.
<Sil. 16.665>	Hannibali ecce senectus / intremit aut aegros simulat mentita timores, / ne finem longis tandem peperisse ruinis / sit noster titulus.
<Sil. 16.668>	certe iam dextera nobis / experta, et robur florentibus auximus annis.
<Sil. 16.670>	ne uero fabricate moras, sed currere sortem / hanc sinite ad ueterum delenda opprobria cladum / quam mihi seruauere dei.
<Sil. 16.672>	sat gloria cauto / non uinci pulchra est Fabio, peperitque sedendo / omnia Cunctator.
<Sil. 16.674>	nobis nec Mago nec Hannon / nec Gisgone satus nec Hamilcare terga dedisset, / si segnes clauso traheremus proelia uallo.
<Sil. 16.677>	Sidoniusne puer uix pubescente iuuenta / Laurentis potuit populos et Troia adire / moenia flauentemque sacro cum gurgite Thybrim / et potuit Latium longo depascere bello: /
<Sil. 16.681>	nos Libyae terris tramittere signa pigebit / et Tyrias agitare domos?
<Sil. 16.682>	secura pericli / litora lata patent, et opima pace quieta / stat tellus.
<Sil. 16.684>	timeat tandem Carthago timeri / adsueta, et nobis, quamuis Oenotria nondum / Hannibale arua uacent, superesse intellegat arma.
<Sil. 16.687>	illum ego, quem uosmet cauti consultaque uestra / in Latio fecere senem, cui tertia large / fundenti nostrum ducuntur lustra cruorem, / illum ego ad incensas trepidantem et sera pauentem / aduertam patriae sedes.
<Sil. 16.691>	an Roma uidebit / turpia Agenoreae muris uestigia dextrae: /
<Sil. 16.693>	Carthago immunis nostros secura labores / audiet interea et portis bellabit apertis?
<Sil. 16.695>	tum uero pulset nostras iterum improbus hostis / ariete Sidonio turris, si templa suorum / non ante audierit Rutulis crepitantia flammis.
<Sil. 16.698>	Talibus accensi patres, fatoque uocante, / consulis adnuerunt dictis, faustumque precati / ut foret Ausoniae, tramittere bella dederunt.
<Sil. 17.1>	Hostis ut Ausoniis decederet aduena terris, / fatidicae fuerant oracula prisca Sibyllae / caelicolum Phrygia genetricem sede petitam / Laomedonteae sacrandam moenibus urbis: /
<Sil. 17.5>	aduectum exciperet numen, qui lectus ab omni / concilio patrum praesentis degeret aeui / optimus.
<Sil. 17.7>	en nomen melius maiusque triumphis!
<Sil. 17.8>	iamque petita aderat Latia portante Cybebe / puppe, atque ante omnis magno cedente senatu / obuius accitis properabat Scipio sacris, / qui, genitus patruo ductoris ad Africa bella / tunc lecti, multa fulgebat imagine auorum.
<Sil. 17.13>	isque ubi longinquo uenientia numina ponto / accepit supplex palmis Tuscique sonora / Thybridis adduxit sublimis ad ostia puppim, / femineae tum deinde manus subiere, per amnem / quae traherent celsam religatis funibus alnum.
<Sil. 17.18>	circum arguta cauis tinnitibus aera, simulque / certabant rauco resonantia tympana pulsu, / semiuirique chori, gemino qui Dindyma monte / casta colunt, qui Dictaeo bacchantur in antro, / quique Idaea iuga et lucos nouere silentis.
<Sil. 17.23>	hos inter fremitus ac laeto uota tumultu / substitit adductis renuens procedere uinclis / sacra ratis subitisque uadis immobilis haesit.
<Sil. 17.26>	tum puppe a media magno clamore sacerdos: /
<Sil. 17.27>	Parcite pollutis contingere uincula palmis / et procul hinc, moneo, procul hinc, quaecumque profanae, / ferte gradus nec uos casto miscete labori, / dum satis est monuisse deae.
<Sil. 17.30>	quod si qua pudica / mente ualet, si qua inlaesi sibi corporis astat / conscia, uel sola subeat pia munera dextra.
<Sil. 17.33>	Hic, prisca ducens Clausorum ab origine nomen, / Claudia, non aequae populi male credita famae, / in puppim uersis palmisque oculisque profatur: /
<Sil. 17.36>	Caelicolum genetrix, numen, quod numina nobis / cuncta creas, cuius proles terramque fretumque / sideraque et manis regnorum sorte gubernant, / si nostrum nullo uiolatum est crimine corpus, / testis, diua, ueni et facili me absolue carina.
<Sil. 17.41>	tum secura capit funem, fremitusque leonum / audiri uisus subito, et grauiora per auris / nulla pulsa manu sonuerunt tympana diuae.
<Sil. 17.44>	fertur prona ratis (uentos impellere credas) / contraque aduersas ducentem praeuenit undas.
<Sil. 17.46>	extemplo maior cunctis spes pectora mulcet / finem armis tandem finemque uenire periclis.
<Sil. 17.48>	Ipse alacer Sicula discedens Scipio terra / abscondit late propulsis puppibus aequor, / cui numen pelagi placauerat hostia taurus, / iactaque caeruleis innabant fluctibus exta.
<Sil. 17.52>	tunc a sede deum purumque per aethera lapsae / armigerae Iouis ante oculos coepere uolucres / aequoreas monstrare uias ac ducere classem.
<Sil. 17.55>	augurium clangor laetum dabat.
<Sil. 17.55>	inde secuti / tantum praegressos liquida sub nube uolatus / quantum non frustra speculantum lumina seruant, / litora Agenoreae tenuerunt perfida terrae.
<Sil. 17.59>	Nec segnis tanta in semet ueniente procella / Africa terribilem magno sub nomine molem / regis opes contra et Massyla parauerat arma, / spesque Syphax Libycis una et Laurentibus unus / terror erat.
<Sil. 17.63>	campos pariter uallesque refusas / litoraque implerat nullo decorare tapete / cornipedem Nomas adsuetus, densaeque per auras / condebant iaculis stridentibus aethera nubes.
<Sil. 17.67>	immemor hic dextraeque datae iunctique per aras / foederis, et mensas testis atque hospita iura / fasque fidemque simul, prauo mutatus amore, / ruperat atque toros regni mercede pararat.
<Sil. 17.71>	uirgo erat eximia specie claroque parente, / Hasdrubalis proles, thalamis quam cepit ut altis, / ceu face succensus prima taedaque iugali, / uertit opes gener ad Poenos, Latiaeque soluto / foedere amicitiae dotalia transtulit arma.
<Sil. 17.76>	Sed non Ausonio curarum extrema Syphacem / ductori monuisse fuit, missique minantur: /
<Sil. 17.78>	stet regno, reputet superos, pacta hospita seruet: /
<Sil. 17.79>	longe coniugia ac longe Tyrios hymenaeos / inter Dardanias acies fore.
<Sil. 17.80>	sanguine quippe, / si renuat, blando nimium facilique marito / statura obsequia et thalami flagrantis amores.
<Sil. 17.83>	Sic Latius permixta minis, sed cassa monebat / ductor.
<Sil. 17.84>	nam surdas coniunx obstruxerat aures.
<Sil. 17.85>	ergo, asper monitis frustra nitentibus, enses / aduocat et castas polluti foederis aras / testatus uaria Martem mouet impiger arte.
<Sil. 17.88>	castra, leui calamo cannaque intecta palustri, / qualia Maurus amat dispersa mapalia pastor, / adgreditur, furtum armorum tutantibus umbris, / ac tacita spargit celata incendia nocte.
<Sil. 17.92>	inde, ubi collecti rapidam diffundere pestem / coeperunt ignes et se per pinguia magno / pabula ferre sono, clare expatiantur in auras / et fumos uolucri propellunt lumine flammae.
<Sil. 17.96>	it totis inimica lues cum turbine castris, / atque alimenta uorat strepitu Vulcanus anhelo / arida, et ex omni manant incendia tecto.
<Sil. 17.99>	sentitur plerisque prius, quam cernitur, ignis / excitis somno, multorumque ora uocantum / auxilium inuadunt flammae.
<Sil. 17.101>	fluit undique uictor / Mulciber et rapidis amplexibus arma uirosque / corripit: exundat pestis, semustaque castra / albenti uolitant per nubila summa fauilla.
<Sil. 17.105>	ipsius ingenti regis tentoria saltu / lugubre increpitans late circumuolat ardor, / hausissetque uirum, trepidus ni clade satelles / e somno ac stratis rapuisset inulta precantem.
<Sil. 17.109>	Verum ubi mox iuncto sociarant aggere uires / Massylus Tyriusque duces, accitaque regno / lenierat pubes infaustae uulnera noctis, / ira pudorque dabant et coniunx, tertius ignis, / immanis animos, adflataque barbarus ora / castrorum flammis et se uelamine nullo / uix inter trepidas ereptum ex hoste cateruas / frendebat minitans: sed enim non luce Syphacem / nec claro potuisse die nec sole tuente / a quoquam uinci.
<Sil. 17.118>	iactarat talia uecors, / sed iam claudebat flatus nec plura sinebat / Atropos et tumidae properabat stamina linguae.
<Sil. 17.121>	namque, ubi prosiluit castris, ceu turbidus amnis, / qui siluas ac saxa trahens per deuia praeceps / uoluitur et ripas spumanti gurgite laxat, / ante omnis praeuectus equo trahit agmina uoce.
<Sil. 17.125>	contra naua manus Rutuli celsusque ruebat / uiso rege procul raptis exercitus armis, / ac sibi quisque: Videsne?
<Sil. 17.127>	uidesne, ut in agmine primo / Massylus uolitet deposcens proelia rector?
<Sil. 17.129>	fac nostrum hoc, mea dextra, decus.
<Sil. 17.129>	uiolauit et aras / caelicolum et casti ductoris foedera rupit.
<Sil. 17.131>	sit satis hunc castris semel effugisse crematis.
<Sil. 17.132>	sic secum taciti et certatim spicula fundunt.
<Sil. 17.133>	prima in cornipedis sedit spirantibus ignem / naribus hasta uolans erexitque ore cruento / quadrupedem elatis pulsantem calcibus auras.
<Sil. 17.136>	corruit asper ecus confixaque cuspide membra / huc illuc iactans rectorem prodidit hosti.
<Sil. 17.138>	inuadunt uanumque fugae atque attollere fessos / adnitentem artus reuocato a uulnere telo / corripiunt, tum uincla uiro manicaeque, pudendum, / addita, et, exemplum non umquam fidere laetis, / sceptriferas arta palmas uinxere catena.
<Sil. 17.143>	ducitur ex alto deiectus culmine regni, / qui modo sub pedibus terras et sceptra patensque / litora ad Oceani sub nutu uiderat aequor.
<Sil. 17.146>	prostratis opibus regni Phoenissa metuntur / agmina, et inuisus Marti notusque fugarum / uertit terga citus damnatis Hasdrubal ausis.
<Sil. 17.149>	Stabat Carthago, truncatis undique membris, / uni innixa uiro, tantoque fragore ruentem / Hannibal absenti retinebat nomine molem.
<Sil. 17.152>	id relicum fessos opis auxiliique ciere / rerum extrema iubent, huc confugere pauentes, / postquam se superum desertos numine cernunt.
<Sil. 17.155>	nec mora: propulsa sulcant uada salsa carina, / qui reuocent patriaeque ferant mandata monentis, / ne lentus nullas uideat Carthaginis arces.
<Sil. 17.158>	Quarta Aurora ratem Dauni deuexerat oras, / et fera ductoris turbabant somnia mentem.
<Sil. 17.160>	namque grauis curis carpit dum nocte quietem, / cernere Flaminium Gracchumque et cernere Paulum / uisus erat simul aduersos mucronibus in se / destrictis ruere atque Itala depellere terra, / omnisque a Cannis Trasimennique omnis ab undis / in pontum impellens umbrarum exercitus ibat.
<Sil. 17.166>	ipse fugam cupiens notas euadere ad Alpes / quaerebat terraeque ulnis amplexus utrisque / haerebat Latiae, donec uis saeua profundo / truderet et rapidis daret asportare procellis.
<Sil. 17.170>	His aegrum uisis adeunt mandata ferentes / legati patriaeque extrema pericula pandunt: /
<Sil. 17.172>	Massyla ut ruerint arma, ut ceruice catenas / regnator tulerit Libyae, letoque negato / seruetur noua pompa Ioui, Carthago laboret / ut trepidi Hasdrubalis, qui rerum agitarit habenas, / non una concussa fuga.
<Sil. 17.176>	se, triste profatu, / uidisse, arderent cum bina in nocte silenti / castra, et luceret sceleratis Africa flammis.
<Sil. 17.179>	praerapidum iuuenem minitari, Bruttia seruet / litora dum Poenus, detracturum ignibus atris, / in quam se referat, patriam suaque inclita facta.
<Sil. 17.182>	haec postquam dicta, et casus patuere metusque, / effundunt lacrimas dextramque ut numen adorant.
<Sil. 17.184>	Audiuit toruo obtutu defixus et aegra / expendit tacite cura secum ipse uolutans / an tanti Carthago foret.
<Sil. 17.186>	sic deinde profatur: /
<Sil. 17.187>	O dirum exitium mortalibus!
<Sil. 17.187>	o nihil umquam / crescere nec magnas patiens exurgere laudes / inuidia!
<Sil. 17.189>	euersam iam pridem excindere Romam / atque aequasse solo potui, traducere captam / seruitum gentem Latioque imponere leges.
<Sil. 17.192>	dum sumptus dumque arma duci fessosque secundis / summisso tirone negant recreare maniplos, / dumque etiam Cerere et uictu fraudasse cohortis / Hannoni placet, induitur tota Africa flammis, / pulsat Agenoreas Rhoeteia lancea portas.
<Sil. 17.197>	nunc patriae decus et patriae nunc Hannibal unus / subsidium, nunc in nostra spes ultima dextra.
<Sil. 17.199>	uertentur signa, ut patres statuere, simulque / et patriae muros et te seruabimus, Hannon.
<Sil. 17.201>	Haec ubi detonuit, celsas e litore puppes / propellit multumque gemens mouet aequore classem.
<Sil. 17.203>	non terga est ausus cedentum inuadere quisquam, / non reuocare uirum: cuncti praestare uidentur, / quod sponte abscedat, superi, tandemque resoluat / Ausoniam.
<Sil. 17.206>	uentos optant, et litora ab hoste / nuda uidere sat est: ceu flamina comprimit Auster / cum fera et abscedens reddit mare, nauita parco / interea uoto non auras poscit amicas / contentus caruisse Noto, pacemque quietam / pro facili cursu reputat satis.
<Sil. 17.211>	omnis in altum / Sidonius uisus conuerterat undique miles: /
<Sil. 17.213>	ductor defixos Itala tellure tenebat / intentus uultus, manantesque ora rigabant / per tacitum lacrimae, et suspiria crebra ciebat, / haud secus ac patriam pulsus dulcisque penatis / linqueret et tristis exul traheretur in oras.
<Sil. 17.218>	Vt uero adfusis puppes procedere uentis / et sensim coepere procul subsidere montes, / nullaque iam Hesperia et nusquam iam Daunia tellus, / hic secum infrendens: Mentisne ego compos et hoc nunc / indignus reditu, qui memet finibus umquam / amorim Ausoniae?
<Sil. 17.223>	flagrasset subdita taedis / Carthago, et potius cecidisset nomen Elissae.
<Sil. 17.225>	quid?
<Sil. 17.225>	tunc sat compos, qui non ardentia tela / a Cannis in templa tuli Tarpeia, Iouemque / detraxi solio?
<Sil. 17.227>	sparsissem incendia montis / per septem bello uacuos gentique superbae / Iliacum exitium et proauorum fata dedissem.
<Sil. 17.230>	cur porro haec angant?
<Sil. 17.230>	nunc, nunc inuadere ferro / quis prohibet rursumque ad moenia tendere gressus?
<Sil. 17.232>	ibo et, castrorum relegens monumenta meorum, / qua uia nota uocat, remeabo Anienis ad undas.
<Sil. 17.234>	flectite in Italiam proras, auertite classem: /
<Sil. 17.235>	faxo ut uallata reuocetur Scipio Roma.
<Sil. 17.236>	Talibus ardentem furiis Neptunus ut alto / prospexit uertique rates ad litora uidit, / quassans caeruleum genitor caput aequora fundo / eruit et tumidum mouet ultra litora pontum.
<Sil. 17.240>	extemplo uentos imbresque et rupe procellas / concitat Aeolias ac nubibus aethera condit.
<Sil. 17.242>	tum, penitus telo molitus regna tridenti / intima, ab occasu Tethyn impellit et ortu / ac totum Oceani turbat caput.
<Sil. 17.244>	aequora surgunt / spumea et inlisu scopulus tremit omnis aquarum.
<Sil. 17.246>	primus se attollens Nasamonum sedibus Auster / nudauit Syrtim correpta nubilus unda.
<Sil. 17.248>	insequitur sublime ferens nigrantibus alis / abruptum Boreas ponti latus.
<Sil. 17.249>	intonat ater / discordi flatu et partem rapit aequoris Eurus.
<Sil. 17.251>	hinc rupti reboare poli, atque hinc crebra micare / fulmina, et in classem ruere implacabile caelum.
<Sil. 17.253>	consensere ignes nimbique et fluctus et ira / uentorum, noctemque freto imposuere tenebrae.
<Sil. 17.255>	ecce, intorta Noto ueniensque a puppe procella / antemnae immugit (stridorque immite rudentum / sibilat) ac similem monti nigrante profundo / ductoris frangit super ora trementia fluctum.
<Sil. 17.259>	exclamat uoluens oculos caeloque fretoque: /
<Sil. 17.260>	Felix o frater diuisque aequate cadendo, / Hasdrubal!
<Sil. 17.261>	egregium fortis cui dextera in armis / pugnanti peperit letum, et cui fata dedere / Ausoniam extremo tellurem adprendere morsu.
<Sil. 17.264>	at mihi Cannarum campis, ubi Paulus, ubi illae / egregiae occubuere animae, dimittere uitam / non licitum, uel, cum ferrem in Capitolia flammas, / Tarpeio Iouis ad manis descendere telo.
<Sil. 17.268>	Talia dum maeret, diuersis flatibus acta / in geminum ruit unda latus puppimque sub atris / aequoris aggeribus tenuit, ceu turbine mersam.
<Sil. 17.271>	mox nigris alte pulsa exundantis harenae / uerticibus ratis aetherias remeauit ad auras / et fluctus supra uento librante pependit.
<Sil. 17.274>	at geminas Notus in scopulos atque horrida saxa / dura sorte rapit, miserandum et triste, biremis.
<Sil. 17.276>	increpuere ictu prorae.
<Sil. 17.276>	tum murice acuto / dissiliens sonuit rupta compage carina.
<Sil. 17.278>	hic uaria ante oculos facies: natat aequore toto / arma inter galeasque uirum cristasque rubentis / florentis Capuae gaza et seposta triumpho / Laurens praeda ducis, tripodes mensaeque deorum / cultaque nequiquam miseris simulacra Latinis.
<Sil. 17.283>	tum Venus emoti facie conterrita ponti / talibus adloquitur regem maris: Hoc satis irae / interea, genitor: satis ad maiora minarum.
<Sil. 17.286>	cetera parce, precor, pelago, ne tollat acerba / hoc Carthago decus, nullo superabile bello / progenuisse caput, nostrosque in funera Poeni / Aeneadas undis totoque eguisse profundo.
<Sil. 17.290>	Sic Venus.
<Sil. 17.290>	et tumidi considunt gurgite fluctus.
<Sil. 17.291>	obuiaque aduersis propellunt agmina castris.
<Sil. 17.292>	Dux, uetus armorum scitusque accendere corda / laudibus, ignifero mentes furiabat in iram / hortatu decorisque urebat pectora flammis: /
<Sil. 17.295>	Tu mihi Flaminii portas rorantia caesi / ora ducis: nosco dextram.
<Sil. 17.296>	tu primus in ictus / ingentis Pauli ruis ac defigis in ossa / mucronem.
<Sil. 17.298>	tibi pugnacis gestantur opima / Marcelli, Gracchusque cadens tibi proluit ensem.
<Sil. 17.300>	ecce manus, quae pulsantem te, belliger Appi, / moenia sublimis Capuae de culmine muri / excelso fusa moribundum perculit hasta.
<Sil. 17.303>	ecce aliud fulmen dextrae, quo nobile nomen / Fuluius excepit non unum pectore uulnus.
<Sil. 17.305>	huc prima te siste acie, cui consul in armis / Crispinus cecidit.
<Sil. 17.306>	me tu comitare per hostis, / qui nobis, memini, ad Cannas laetissimus irae / Seruili fers ora ducis suffixa ueruto.
<Sil. 17.309>	cerno flagrantis oculos uultumque timendum / non ipso minus ense tuum, fortissime Poenum / o iuuenis, qualem uidi, cum flumine saeuo / insignis Trebiae complexum ingentibus ulnis / mersisti fundo luctantem uana tribunum.
<Sil. 17.314>	at tu, qui gelidas Ticini primus ad undas / Scipiadae patris tinxisti sanguine ferrum, / incepta exequere et nati mihi redde cruorem.
<Sil. 17.317>	horrescamne ipsos, ueniant si ad proelia, diuos, / cum stetis, turmae, uidi contermina caelo / quas iuga calcantis summas uolitare per Alpis, / cum uideam, quorum ferro manibusque capaces / arsere Argyripae campi?
<Sil. 17.321>	num segnior ibis / nunc mihi, qui primus torques in moenia telum / Dardana, nec nostrae facilis concedere laudi?
<Sil. 17.324>	ten' uero, tene extimulem, qui, fulmina contra / et nimbos tonitrusque ac summi numinis iras / cum starem, perferre sonos ac uana iubebas / nubila et ante ducem Capitolia celsa petebas?
<Sil. 17.328>	quid uos, quis claro deletum est Marte Saguntum, / exhorter, quos nobilitant primordia belli?
<Sil. 17.330>	ut meque et uobis dignum, defendite, quaeso, / praeteritas dextrae laudes.
<Sil. 17.331>	diuum ipse fauore / uincendoque senex patriam post trina labantem / lustra et non uisos tam longa aetate penatis / ac natum et fidae iam pridem coniugis ora / confisus uobis repeto.
<Sil. 17.335>	non altera restat / iam Libyae, nec Dardaniis pugna altera restat.
<Sil. 17.337>	certatus nobis hodie dominum accipit orbis.
<Sil. 17.338>	Hannibal haec.
<Sil. 17.338>	sed non patiens remorantia uerba / Ausonius miles, quotiens dux coeperat ora / soluere ad effatus, signum pugnamque petebant.
<Sil. 17.341>	Haec procul aeria speculantem nube sororem / ut uidit diuum genitor maestosque sub acri / obtutu uultus, sic ore effatus amico est: /
<Sil. 17.344>	Qui te mentis edunt morsus?
<Sil. 17.344>	da noscere coniunx.
<Sil. 17.345>	num Poeni casus ducis et Carthaginis angit / cura tuae?
<Sil. 17.346>	sed enim reputa tecum ipsa furores / Sidonios.
<Sil. 17.347>	gentem contra et fatalia regna / Teucrorum quis erit, quaeso, germana, rebelli / fractis foederibus populo modus?
<Sil. 17.349>	ipsa malorum / non plus Carthago tulit exhausitque laboris, / quam pro Cadmea subiisti exercita gente.
<Sil. 17.352>	turbasti maria ac terras iuuenemque ferocem / immisti Latio.
<Sil. 17.353>	tremuerunt moenia Romae, / perque bis octonos primus fuit Hannibal annos / humani generis.
<Sil. 17.355>	tempus componere gentes.
<Sil. 17.356>	ad finem uentum, et claudenda est ianua belli.
<Sil. 17.357>	Tum supplex Iuno: Neque ego, haec mutare laborans / quis est fixa dies, pendenti nube resedi, / nec reuocare acies bellumue extendere quaero.
<Sil. 17.360>	quae donare potes, quoniam mihi gratia languet / et cecidit iam primus amor, nil fila sororum / aduersus posco: uertat terga Hannibal hosti, / ut placet, et cineres Troiae Carthagine regnent.
<Sil. 17.364>	illud te gemini per mutua pignora amoris / et soror et coniunx oro: tranare pericla / magnanimum patiare ducem uitamque remittas / neue sinas captum Ausonias perferre catenas.
<Sil. 17.368>	stent etiam contusa malis mea moenia, fracto / nomine Sidonio, et nostro seruentur honori.
<Sil. 17.370>	Sic Iuno, et contra breuiter sic Iuppiter orsus: /
<Sil. 17.371>	Do spatium muris, ut uis, Carthaginis altae.
<Sil. 17.372>	stent lacrimis precibusque tuis.
<Sil. 17.372>	sed percipe, coniunx, / quatenus indulsisse uacet.
<Sil. 17.373>	non longa supersunt / fata urbi, uenietque pari sub nomine ductor, / qui nunc seruatas euertat funditus arces.
<Sil. 17.376>	aetherias quoque, uti poscis, trahat Hannibal auras, / ereptus pugnae.
<Sil. 17.377>	miscere hic sidera ponto / et terras implere uolet redeuntibus armis: /
<Sil. 17.379>	noui feta uiri bello praecordia.
<Sil. 17.379>	sed lex / muneris haec esto nostri: Saturnia regna / ne post haec uideat, repetat neue amplius umquam / Ausoniam.
<Sil. 17.382>	nunc instanti raptum auehe leto / ne, latis si miscebit fera proelia campis, / Romulei nequeas iuuenis subducere dextrae.
<Sil. 17.385>	Dum statuit fata Omnipotens urbique ducique, / inuadunt acies pugnam et clamore lacessunt / sidera.
<Sil. 17.387>	non alio grauiores tempore uidit / aut populos tellus aut, qui patria arma mouerent, / maioris certare duces.
<Sil. 17.389>	discriminis alta / in medio merces, quicquid tegit undique caelum.
<Sil. 17.391>	ibat Agenoreus praefulgens ductor in ostro, / excelsumque caput penna nutante leuabat / crista rubens.
<Sil. 17.393>	saeuus magno de nomine terror / praecedit, Latioque micat bene cognitus ensis.
<Sil. 17.395>	at contra ardenti radiabat Scipio cocco, / terribilem ostentans clipeum, quo patris et una / caelarat patrui spirantis proelia dira / effigies: flammam ingentem frons alta uomebat.
<Sil. 17.399>	sub tanta cunctis ui telorumque uirumque / in ducibus stabat spes et uictoria solis.
<Sil. 17.401>	quin etiam, fauor ut subigit plerosque metusue, / Scipio si Libycis esset generatus in oris, / sceptra ad Agenoreos credunt uentura nepotes, / Hannibal Ausonia genitus si sede fuisset, / haud dubitant terras Itala in dicione futuras.
<Sil. 17.406>	Contremuere aurae, rapido uibrantibus hastis / turbine, et horrificam traxere per aethera nubem.
<Sil. 17.408>	inde ensis propiorque acies et comminus ora / admota ac dira flagrantia lumina flamma.
<Sil. 17.410>	sternitur, in medium contemptrix turba pericli / quae primis se praecipitem tulit obuia telis, / gentilemque bibit tellus inuita cruorem.
<Sil. 17.413>	feruidus ingenii Masinissa et feruidus aeui / in primas Macetum turmas immania membra / infert et iaculo circumuolat alite campum.
<Sil. 17.416>	caerulus haud aliter, cum dimicat, incola Thyles / agmina falcigero circumuenit arta couinno.
<Sil. 17.418>	Graia phalanx patrio densarat more cateruas / iunctisque astabat nulli penetrabilis hastis.
<Sil. 17.420>	immemor has pacti post foedus in arma Philippus / miserat et quassam refouebat Agenoris urbem.
<Sil. 17.422>	rarescit multo laxatus uulnere miles / atque aperit patulas prostrato corpore late / inter tela uias.
<Sil. 17.424>	inrumpit mole ruinae / Ausonius globus et periuria Graia resignat.
<Sil. 17.426>	Archemorum Rutilus, Teucrum Norbanus (et ambo / Mantua pubenti genetrix dimiserat aeuo), / obtruncat Samium bellacis dextra Caleni, / at Clytium Selius, Pellaeum et uana tumentem / ad nomen patriae Clytium: sed gloria Pellae / haud ualuit misero defendere Daunia tela.
<Sil. 17.432>	Saeuior his Latius uastabat Bruttia signa / Laelius increpitans: Adeone Oenotria tellus / detestanda fuit, quam per maria aspera perque / insanos Tyrio fugeretis remige fluctus?
<Sil. 17.436>	sed fugisse satis fuerit.
<Sil. 17.436>	Latione cruore / insuper externas petitis perfundere terras?
<Sil. 17.438>	haec dicens Silarum meditantem in proelia telo / praeuenit.
<Sil. 17.439>	hasta uolans imo sub gutture sedit / et uitae uocisque uias simul incita clausit.
<Sil. 17.441>	Vergilio Caudinus, acerbo Laus Amano / sternitur.
<Sil. 17.442>	accendunt iras uultusque uirorum / armorumque habitus noti et uox consona linguae.
<Sil. 17.444>	quos ubi nudantis conspexit Hamilcare cretus / terga fuga, State ac nostram ne prodite gentem / uociferans subit et conuertit proelia dextra: /
<Sil. 17.447>	qualis in aestiferis Garamantum feta ueneno / attollit campis feruenti pastus harena / colla Paraetonius serpens lateque per auras / undantem torquet perfundens nubila tabem.
<Sil. 17.451>	continuo infesta portantem cuspide uulnus / impedit anteuolans Herium, cui nobile nomen / Marrucina domus clarumque Teate ferebat.
<Sil. 17.454>	atque illi magnum nitenti et laudibus hostis / arrecto capuli ad finem manus incita sedit, / quaerebatque miser morienti lumine fratrem, / cum iuuenis subit et leto stimulatus acerbo / Pleminius saeuum mucronem ante ora coruscat / ac fratrem magno minitans clamore reposcit.
<Sil. 17.460>	huic proles Barcae: Germanum reddere uero / si placet, haud renuo.
<Sil. 17.461>	maneant modo foedera nostra: /
<Sil. 17.462>	Hasdrubalem reuocate umbris.
<Sil. 17.462>	egone aspera ponam / umquam in Romanos odia, aut mansuescere corda / nostra sinam, parcamque uiro quem terra crearit / Itala?
<Sil. 17.465>	tum manes inimicos sede repellat / aeterna socioque abigat me frater Auerno.
<Sil. 17.467>	sic ait et clipei propulsum pondere toto, / lubrica qua tellus lapsantis sanguine fratris / fallebat nisus, prosternit et occupat ense.
<Sil. 17.470>	extendit labens palmas, Heriumque iacentem / amplexus, iuncta leniuit morte dolores.
<Sil. 17.472>	tum Libys inuadit mixtae certamina turbae / conuertitque ruens per longum hostilia terga, / ut cum fulminibus permixta tonitrua mundum / terrificant, summique labat domus alta parentis: /
<Sil. 17.476>	omne hominum terris trepidat genus, ipsaque ob ora / lux atrox micat, et praesens astare uiritim / creditur intento perculsis Iuppiter igne.
<Sil. 17.479>	Parte alia, ceu sola forent discrimina campo / quo misceret agens truculentum Scipio Martem, / aspera pugna nouas uaria sub imagine leti / dat formas.
<Sil. 17.482>	hic ense iacet prostratus adacto, / hic saxo perfracta gemit lacrimabilis ossa, / ast hos, turpe, pauor fusos proiecit in ora, / horum aduersa dedit Gradiuo pectora uirtus.
<Sil. 17.486>	ipse super strages ductor Rhoeteius instat, / qualis apud gelidum currus quatit altior Hebrum / et Geticas soluit feruenti sanguine Mauors / laetus caede niues, glaciemque Aquilonibus actam / perrumpit stridens sub pondere belliger axis.
<Sil. 17.491>	iamque ardore truci lustrans fortissima quaeque / nomina obit ferro.
<Sil. 17.492>	claris spectata per orbem / stragibus occumbit late inter tela iuuentus: /
<Sil. 17.494>	qui muros rapuere tuos miserasque nefandi / principium belli fecere, Sagunte, ruinas, / qui sacros, Trasimenne, lacus, Phaethontia quique / polluerant tabo stagna, ac fiducia tanta / quos tulit, ut superum regi soliumque domosque / irent direptum: mactantur comminus uno / exitio, redduntque animas, temerata ferebant / qui secreta deum et primos reserasse negatas / gressibus humanis Alpis.
<Sil. 17.502>	formidinis huius / plena acies propere retro exanimata ruebat: /
<Sil. 17.504>	haud secus ac tectis urbis Vulcania pestis / cum sese infudit, rapidusque incendia flatus / uentilat et uolucris spargit per culmina flammas, / attonitum erumpit subita formidine uulgus, / lateque ut capta passim trepidatur in urbe.
<Sil. 17.509>	Verum ubi cunctari taedet dispersa uirorum / proelia sectantem et leuiori Marte teneri, / omnes in causam belli auctoremque malorum / uertere iam uires tandem placet.
<Sil. 17.512>	Hannibal unus / dum restet, non, si muris Carthaginis ignis / subdatur caesique cadant exercitus omnis, / profectum Latio.
<Sil. 17.515>	contra, si concidat unus, / nequiquam fore Agenoreis cuncta arma uirosque.
<Sil. 17.517>	illum igitur lustrans circumfert lumina campo / rimaturque ducem.
<Sil. 17.518>	iuuat in certamina summa / ferre gradum, cuperetque uiro concurrere, tota / spectante Ausonia.
<Sil. 17.520>	celsus clamore feroci / prouocat increpitans hostem et noua proelia poscit.
<Sil. 17.522>	Quas postquam audiuit uoces conterrita Iuno, / ne Libyci ducis impauidas ferrentur ad aures, / effigiem informat Latiam propereque coruscis / attollit cristis, addit clipeumque iubasque / Romulei ducis atque umeris imponit honorem / fulgentis saguli, dat gressum habitusque cientis / proelia et audacis adicit sine corpore motus.
<Sil. 17.529>	tum par effigies fallacis imagine uana / cornipedis moderanda cito per deuia passu / belligerae datur ad speciem certaminis umbrae.
<Sil. 17.532>	sic Poeni ducis ante oculos exultat et ultro / Scipio Iunoni simulatus tela coruscat.
<Sil. 17.534>	at, uiso laetus rectore ante ora Latino / et tandem propius sperans ingentia, Poenus / quadrupedi citus imponit uelocia membra / et iacit aduersam properati turbinis hastam.
<Sil. 17.538>	dat terga et campo fugiens uolat ales imago / tramittitque acies.
<Sil. 17.539>	tum uero, ut uictor et alti / iam compos uoti, ferrata calce cruentat / cornipedem et largas Poenus quatit asper habenas: /
<Sil. 17.542>	Quo fugis, oblitus nostris te cedere regnis?
<Sil. 17.543>	nulla tibi Libyca latebra est, o Scipio, terra.
<Sil. 17.544>	haec ait et stricto sequitur mucrone uolantem, / donec longinquo frustratum duxit in arua / diuersa spatio procul a certamine pugnae.
<Sil. 17.547>	tum fallax subito simulacrum in nubila cessit.
<Sil. 17.548>	fulmineus ductor Quisnam se numine caeco / composuit nobis inquit deus?
<Sil. 17.549>	aut latet idem / cur monstro?
<Sil. 17.550>	tantumne obstat mea gloria diuis?
<Sil. 17.551>	sed non auelles umquam, quicumque secundus / caelicolum stas Ausoniae, non artibus hostem / eripies uerum nobis.
<Sil. 17.553>	frena inde citati / conuertit furibundus equi campumque petebat, / cum subito occultae pestis conlapsa tremore / cornipedis moles ruit atque efflauit anhelo / pectore Iunonis curis in nubila uitam.
<Sil. 17.558>	tum uero impatiens Vestra est haec altera, uestra / fraus, inquit superi: non fallitis.
<Sil. 17.559>	aequore mersum / texissent scopuli, pelagusque hausisset et undae!
<Sil. 17.561>	anne huic seruabar leto?
<Sil. 17.561>	mea signa secuti, / quis pugnae auspicium dedimus, caeduntur, et absens / accipio gemitus uocesque ac uerba uocantum / Hannibalem.
<Sil. 17.564>	quis nostra satis delicta piabit / Tartareus torrens?
<Sil. 17.565>	simul haec fundebat et una / spectabat dextram ac leti feruebat amore.
<Sil. 17.567>	Tunc Iuno, miserata uirum, pastoris in ora / uertitur ac siluis subito procedit opacis / atque his adloquitur uersantem ingloria fata: /
<Sil. 17.570>	Quaenam te siluis accedere causa subegit / armatum nostris?
<Sil. 17.571>	num dura ad proelia tendis, / magnus ubi Ausoniae reliquos domat Hannibal armis?
<Sil. 17.573>	si uelox gaudes ire et compendia grata / sunt tibi, uicino in medios te tramite ducam.
<Sil. 17.575>	adnuit atque onerat promissis pectora largis / pastoris patresque docet Carthaginis altae / magna repensuros, nec se leuiora daturum.
<Sil. 17.578>	praecipitem et uasto superantem proxima saltu / circumagit Iuno ac fallens regione uiarum / non gratam inuito seruat celata salutem.
<Sil. 17.581>	Interea Cadmea manus, deserta pauensque, / non ullum Hannibalem, nusquam certamina cernit / saeui nota ducis.
<Sil. 17.583>	pars ferro occumbere credunt, / pars damnasse aciem et diuis cessisse sinistris.
<Sil. 17.585>	ingruit Ausonius uersosque agit aequore toto / rector.
<Sil. 17.586>	iamque ipsae trepidant Carthaginis arces: /
<Sil. 17.587>	impletur terrore uago cuncta Africa pulsis / agminibus, uolucrique fuga sine Marte ruentes / tendunt attonitos extrema ad litora cursus / ac Tartessiacas profugi sparguntur in oras; / pars Batti petiere domos, pars flumina Lagi.
<Sil. 17.592>	sic ubi, ui caeca tandem deuictus, ad astra / euomuit pastos per saecula Vesbius ignis / et pelago et terris fusa est Vulcania pestis, / uidere Eoi, monstrum admirabile, Seres / lanigeros cinere Ausonio canescere lucos.
<Sil. 17.597>	At fessum tumulo tandem regina propinquo / sistit Iuno ducem, facies unde omnis et atrae / apparent admota oculis uestigia pugnae.
<Sil. 17.600>	qualem Gargani campum Trebiaeque paludem / et Tyrrhena uada et Phaethontis uiderat amnem / strage uirum undantem, talis, miserabile uisu, / prostratis facies aperitur dira maniplis.
<Sil. 17.604>	tunc superas Iuno sedes turbata reuisit.
<Sil. 17.605>	iamque propinquabant hostes tumuloque subibant, / cum secum Poenus: Caelum licet omne soluta / in caput hoc compage ruat terraeque dehiscant, / non ullo Cannas abolebis, Iuppiter, aeuo, / decedesque prius regnis, quam nomina gentes / aut facta Hannibalis sileant.
<Sil. 17.610>	nec deinde relinquo / securam te, Roma, mei, patriaeque superstes / ad spes armorum uiuam tibi.
<Sil. 17.612>	nam modo pugna / praecellis, resident hostes: mihi satque superque / ut me Dardaniae matres atque Itala tellus, / dum uiuam, expectent nec pacem pectore norint.
<Sil. 17.616>	sic rapitur paucis fugientum mixtus, et altos / inde petit retro montis tutasque latebras.
<Sil. 17.618>	Hic finis bello.
<Sil. 17.618>	reserantur protinus arces / Ausonio iam sponte duci.
<Sil. 17.619>	iura improba adempta / armaque, et incisae leges, opibusque superbis / uis fracta, et posuit gestatas belua turris.
<Sil. 17.622>	excelsae tum saeua rates spectacula Poenis / flammiferam accepere facem, subitaque procella / arserunt maria, atque expauit lumina Nereus.
<Sil. 17.625>	Mansuri compos decoris per saecula rector, / deuictae referens primus cognomina terrae, / securus sceptri, repetit per caerula Romam / et patria inuehitur sublimi tecta triumpho.
<Sil. 17.629>	ante Syphax feretro residens captiua premebat / lumina, et auratae seruabant colla catenae, / hic Hannon clarique genus Phoenissa iuuenta / et Macetum primi atque incocti corpora Mauri, / tum Nomades notusque sacro, cum lustrat harenas, / Hammoni Garamas et semper naufraga Syrtis.
<Sil. 17.635>	mox uictas tendens Carthago ad sidera palmas / ibat et effigies orae iam lenis Hiberae, / terrarum finis Gades ac laudibus olim / terminus Herculeis Calpe Baetesque lauare / solis equos dulci consuetus fluminis unda, / frondosumque apicem subigens ad sidera mater / bellorum fera Pyrene nec mitis Hiberus, / cum simul inlidit ponto, quos attulit, amnes.
<Sil. 17.643>	sed non ulla magis mentesque oculosque tenebat, / quam uisa Hannibalis campis fugientis imago.
<Sil. 17.645>	ipse astans curru atque auro decoratus et ostro / Martia praebebat spectanda Quiritibus ora, / qualis odoratis descendens Liber ab Indis / egit pampineos frenata tigride currus; / aut cum Phlegraeis, confecta mole Gigantum, / incessit campis tangens Tirynthius astra.
<Sil. 17.651>	salue, inuicte parens, non concessure Quirino / laudibus ac meritis non concessure Camillo: /
<Sil. 17.653>	nec uero, cum te memorat de stirpe deorum, / prolem Tarpei mentitur Roma Tonantis.
