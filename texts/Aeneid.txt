<Verg. Aen. 1.1>	Arma virumque cano, Troiae qui primus ab oris
<Verg. Aen. 1.2>	Italiam, fato profugus, Laviniaque venit
<Verg. Aen. 1.3>	litora, multum ille et terris iactatus et alto
<Verg. Aen. 1.4>	vi superum saevae memorem Iunonis ob iram;
<Verg. Aen. 1.5>	multa quoque et bello passus, dum conderet urbem,
<Verg. Aen. 1.6>	inferretque deos Latio, genus unde Latinum,
<Verg. Aen. 1.7>	Albanique patres, atque altae moenia Romae. 
<Verg. Aen. 1.8>	Musa, mihi causas memora, quo numine laeso,
<Verg. Aen. 1.9>	quidve dolens, regina deum tot volvere casus
<Verg. Aen. 1.10>	insignem pietate virum, tot adire labores
<Verg. Aen. 1.11>	impulerit. Tantaene animis caelestibus irae? 
<Verg. Aen. 1.12>	Urbs antiqua fuit, Tyrii tenuere coloni,
<Verg. Aen. 1.13>	Karthago, Italiam contra Tiberinaque longe
<Verg. Aen. 1.14>	ostia, dives opum studiisque asperrima belli;
<Verg. Aen. 1.15>	quam Iuno fertur terris magis omnibus unam
<Verg. Aen. 1.16>	posthabita coluisse Samo; hic illius arma,
<Verg. Aen. 1.17>	hic currus fuit; hoc regnum dea gentibus esse,
<Verg. Aen. 1.18>	si qua fata sinant, iam tum tenditque fovetque. 
<Verg. Aen. 1.19>	Progeniem sed enim Troiano a sanguine duci
<Verg. Aen. 1.20>	audierat, Tyrias olim quae verteret arces;
<Verg. Aen. 1.21>	hinc populum late regem belloque superbum
<Verg. Aen. 1.22>	venturum excidio Libyae: sic volvere Parcas. 
<Verg. Aen. 1.23>	Id metuens, veterisque memor Saturnia belli,
<Verg. Aen. 1.24>	prima quod ad Troiam pro caris gesserat Argis — 
<Verg. Aen. 1.25>	necdum etiam causae irarum saevique dolores
<Verg. Aen. 1.26>	exciderant animo: manet alta mente repostum
<Verg. Aen. 1.27>	iudicium Paridis spretaeque iniuria formae,
<Verg. Aen. 1.28>	et genus invisum, et rapti Ganymedis honores. 
<Verg. Aen. 1.29>	His accensa super, iactatos aequore toto
<Verg. Aen. 1.30>	Troas, reliquias Danaum atque immitis Achilli,
<Verg. Aen. 1.31>	arcebat longe Latio, multosque per annos
<Verg. Aen. 1.32>	errabant, acti fatis, maria omnia circum. 
<Verg. Aen. 1.33>	Tantae molis erat Romanam condere gentem! 
<Verg. Aen. 1.34>	Vix e conspectu Siculae telluris in altum
<Verg. Aen. 1.35>	vela dabant laeti, et spumas salis aere ruebant,
<Verg. Aen. 1.36>	cum Iuno, aeternum servans sub pectore volnus,
<Verg. Aen. 1.37>	haec secum: “Mene incepto desistere victam,
<Verg. Aen. 1.38>	nec posse Italia Teucrorum avertere regem? 
<Verg. Aen. 1.39>	Quippe vetor fatis. Pallasne exurere classem
<Verg. Aen. 1.40>	Argivum atque ipsos potuit submergere ponto,
<Verg. Aen. 1.41>	unius ob noxam et furias Aiacis Oilei? 
<Verg. Aen. 1.42>	Ipsa, Iovis rapidum iaculata e nubibus ignem,
<Verg. Aen. 1.43>	disiecitque rates evertitque aequora ventis,
<Verg. Aen. 1.44>	illum expirantem transfixo pectore flammas
<Verg. Aen. 1.45>	turbine corripuit scopuloque infixit acuto. 
<Verg. Aen. 1.46>	Ast ego, quae divom incedo regina, Iovisque
<Verg. Aen. 1.47>	et soror et coniunx, una cum gente tot annos
<Verg. Aen. 1.48>	bella gero!  Et quisquam numen Iunonis adoret
<Verg. Aen. 1.49>	praeterea, aut supplex aris imponet honorem?”
<Verg. Aen. 1.50>	Talia flammato secum dea corde volutans
<Verg. Aen. 1.51>	nimborum in patriam, loca feta furentibus austris,
<Verg. Aen. 1.52>	Aeoliam venit. Hic vasto rex Aeolus antro
<Verg. Aen. 1.53>	luctantes ventos tempestatesque sonoras
<Verg. Aen. 1.54>	imperio premit ac vinclis et carcere frenat. 
<Verg. Aen. 1.55>	Illi indignantes magno cum murmure montis
<Verg. Aen. 1.56>	circum claustra fremunt; celsa sedet Aeolus arce
<Verg. Aen. 1.57>	sceptra tenens, mollitque animos et temperat iras. 
<Verg. Aen. 1.58>	Ni faciat, maria ac terras caelumque profundum
<Verg. Aen. 1.59>	quippe ferant rapidi secum verrantque per auras. 
<Verg. Aen. 1.60>	Sed pater omnipotens speluncis abdidit atris,
<Verg. Aen. 1.61>	hoc metuens, molemque et montis insuper altos
<Verg. Aen. 1.62>	imposuit, regemque dedit, qui foedere certo
<Verg. Aen. 1.63>	et premere et laxas sciret dare iussus habenas. 
<Verg. Aen. 1.64>	Ad quem tum Iuno supplex his vocibus usa est:
<Verg. Aen. 1.65>	“Aeole, namque tibi divom pater atque hominum rex
<Verg. Aen. 1.66>	et mulcere dedit fluctus et tollere vento,
<Verg. Aen. 1.67>	gens inimica mihi Tyrrhenum navigat aequor,
<Verg. Aen. 1.68>	Ilium in Italiam portans victosque Penates:
<Verg. Aen. 1.69>	incute vim ventis submersasque obrue puppes,
<Verg. Aen. 1.70>	aut age diversos et disiice corpora ponto. 
<Verg. Aen. 1.71>	Sunt mihi bis septem praestanti corpore nymphae,
<Verg. Aen. 1.72>	quarum quae forma pulcherrima Deiopea,
<Verg. Aen. 1.73>	conubio iungam stabili propriamque dicabo,
<Verg. Aen. 1.74>	omnis ut tecum meritis pro talibus annos
<Verg. Aen. 1.75>	exigat, et pulchra faciat te prole parentem.”
<Verg. Aen. 1.76>	Aeolus haec contra: “Tuus, O regina, quid optes
<Verg. Aen. 1.77>	explorare labor; mihi iussa capessere fas est. 
<Verg. Aen. 1.78>	Tu mihi, quodcumque hoc regni, tu sceptra Iovemque
<Verg. Aen. 1.79>	concilias, tu das epulis accumbere divom,
<Verg. Aen. 1.80>	nimborumque facis tempestatumque potentem.”
<Verg. Aen. 1.81>	Haec ubi dicta, cavum conversa cuspide montem
<Verg. Aen. 1.82>	impulit in latus: ac venti, velut agmine facto,
<Verg. Aen. 1.83>	qua data porta, ruunt et terras turbine perflant. 
<Verg. Aen. 1.84>	Incubuere mari, totumque a sedibus imis
<Verg. Aen. 1.85>	una Eurusque Notusque ruunt creberque procellis
<Verg. Aen. 1.86>	Africus, et vastos volvunt ad litora fluctus. 
<Verg. Aen. 1.87>	Insequitur clamorque virum stridorque rudentum. 
<Verg. Aen. 1.88>	Eripiunt subito nubes caelumque diemque
<Verg. Aen. 1.89>	Teucrorum ex oculis; ponto nox incubat atra. 
<Verg. Aen. 1.90>	Intonuere poli, et crebris micat ignibus aether,
<Verg. Aen. 1.91>	praesentemque viris intentant omnia mortem. 
<Verg. Aen. 1.92>	Extemplo Aeneae solvuntur frigore membra:
<Verg. Aen. 1.93>	ingemit, et duplicis tendens ad sidera palmas
<Verg. Aen. 1.94>	talia voce refert: “O terque quaterque beati,
<Verg. Aen. 1.95>	quis ante ora patrum Troiae sub moenibus altis
<Verg. Aen. 1.96>	contigit oppetere! O Danaum fortissime gentis
<Verg. Aen. 1.97>	Tydide! Mene Iliacis occumbere campis
<Verg. Aen. 1.98>	non potuisse, tuaque animam hanc effundere dextra,
<Verg. Aen. 1.99>	saevus ubi Aeacidae telo iacet Hector, ubi ingens
<Verg. Aen. 1.100>	Sarpedon, ubi tot Simois correpta sub undis
<Verg. Aen. 1.101>	scuta virum galeasque et fortia corpora volvit?”
<Verg. Aen. 1.102>	Talia iactanti stridens Aquilone procella
<Verg. Aen. 1.103>	velum adversa ferit, fluctusque ad sidera tollit. 
<Verg. Aen. 1.104>	Franguntur remi; tum prora avertit, et undis
<Verg. Aen. 1.105>	dat latus; insequitur cumulo praeruptus aquae mons. 
<Verg. Aen. 1.106>	Hi summo in fluctu pendent; his unda dehiscens
<Verg. Aen. 1.107>	terram inter fluctus aperit; furit aestus harenis. 
<Verg. Aen. 1.108>	Tris Notus abreptas in saxa latentia torquet — 
<Verg. Aen. 1.109>	saxa vocant Itali mediis quae in fluctibus aras — 
<Verg. Aen. 1.110>	dorsum immane mari summo; tris Eurus ab alto
<Verg. Aen. 1.111>	in brevia et Syrtis urguet, miserabile visu,
<Verg. Aen. 1.112>	inliditque vadis atque aggere cingit harenae. 
<Verg. Aen. 1.113>	Unam, quae Lycios fidumque vehebat Oronten,
<Verg. Aen. 1.114>	ipsius ante oculos ingens a vertice pontus
<Verg. Aen. 1.115>	in puppim ferit: excutitur pronusque magister
<Verg. Aen. 1.116>	volvitur in caput; ast illam ter fluctus ibidem
<Verg. Aen. 1.117>	torquet agens circum, et rapidus vorat aequore vortex. 
<Verg. Aen. 1.118>	Adparent rari nantes in gurgite vasto,
<Verg. Aen. 1.119>	arma virum, tabulaeque, et Troia gaza per undas. 
<Verg. Aen. 1.120>	Iam validam Ilionei navem, iam fortis Achati,
<Verg. Aen. 1.121>	et qua vectus Abas, et qua grandaevus Aletes,
<Verg. Aen. 1.122>	vicit hiems; laxis laterum compagibus omnes
<Verg. Aen. 1.123>	accipiunt inimicum imbrem, rimisque fatiscunt. 
<Verg. Aen. 1.124>	Interea magno misceri murmure pontum,
<Verg. Aen. 1.125>	emissamque hiemem sensit Neptunus, et imis
<Verg. Aen. 1.126>	stagna refusa vadis, graviter commotus; et alto
<Verg. Aen. 1.127>	prospiciens, summa placidum caput extulit unda. 
<Verg. Aen. 1.128>	Disiectam Aeneae, toto videt aequore classem,
<Verg. Aen. 1.129>	fluctibus oppressos Troas caelique ruina,
<Verg. Aen. 1.130>	nec latuere doli fratrem Iunonis et irae. 
<Verg. Aen. 1.131>	Eurum ad se Zephyrumque vocat, dehinc talia fatur:
<Verg. Aen. 1.132>	“Tantane vos generis tenuit fiducia vestri? 
<Verg. Aen. 1.133>	Iam caelum terramque meo sine numine, venti,
<Verg. Aen. 1.134>	miscere, et tantas audetis tollere moles? 
<Verg. Aen. 1.135>	Quos ego — sed motos praestat componere fluctus. 
<Verg. Aen. 1.136>	Post mihi non simili poena commissa luetis. 
<Verg. Aen. 1.137>	Maturate fugam, regique haec dicite vestro:
<Verg. Aen. 1.138>	non illi imperium pelagi saevumque tridentem,
<Verg. Aen. 1.139>	sed mihi sorte datum. Tenet ille immania saxa,
<Verg. Aen. 1.140>	vestras, Eure, domos; illa se iactet in aula
<Verg. Aen. 1.141>	Aeolus, et clauso ventorum carcere regnet.”
<Verg. Aen. 1.142>	Sic ait, et dicto citius tumida aequora placat,
<Verg. Aen. 1.143>	collectasque fugat nubes, solemque reducit. 
<Verg. Aen. 1.144>	Cymothoe simul et Triton adnixus acuto
<Verg. Aen. 1.145>	detrudunt navis scopulo; levat ipse tridenti;
<Verg. Aen. 1.146>	et vastas aperit syrtis, et temperat aequor,
<Verg. Aen. 1.147>	atque rotis summas levibus perlabitur undas. 
<Verg. Aen. 1.148>	Ac veluti magno in populo cum saepe coorta est
<Verg. Aen. 1.149>	seditio, saevitque animis ignobile volgus,
<Verg. Aen. 1.150>	iamque faces et saxa volant — furor arma ministrat;
<Verg. Aen. 1.151>	tum, pietate gravem ac meritis si forte virum quem
<Verg. Aen. 1.152>	conspexere, silent, arrectisque auribus adstant;
<Verg. Aen. 1.153>	ille regit dictis animos, et pectora mulcet, — 
<Verg. Aen. 1.154>	sic cunctus pelagi cecidit fragor, aequora postquam
<Verg. Aen. 1.155>	prospiciens genitor caeloque invectus aperto
<Verg. Aen. 1.156>	flectit equos, curruque volans dat lora secundo. 
<Verg. Aen. 1.157>	Defessi Aeneadae, quae proxima litora, cursu
<Verg. Aen. 1.158>	contendunt petere, et Libyae vertuntur ad oras. 
<Verg. Aen. 1.159>	Est in secessu longo locus: insula portum
<Verg. Aen. 1.160>	efficit obiectu laterum, quibus omnis ab alto
<Verg. Aen. 1.161>	frangitur inque sinus scindit sese unda reductos. 
<Verg. Aen. 1.162>	Hinc atque hinc vastae rupes geminique minantur
<Verg. Aen. 1.163>	in caelum scopuli, quorum sub vertice late
<Verg. Aen. 1.164>	aequora tuta silent; tum silvis scaena coruscis
<Verg. Aen. 1.165>	desuper horrentique atrum nemus imminet umbra. 
<Verg. Aen. 1.166>	Fronte sub adversa scopulis pendentibus antrum,
<Verg. Aen. 1.167>	intus aquae dulces vivoque sedilia saxo,
<Verg. Aen. 1.168>	nympharum domus: hic fessas non vincula navis
<Verg. Aen. 1.169>	ulla tenent, unco non alligat ancora morsu. 
<Verg. Aen. 1.170>	Huc septem Aeneas collectis navibus omni
<Verg. Aen. 1.171>	ex numero subit; ac magno telluris amore
<Verg. Aen. 1.172>	egressi optata potiuntur Troes harena,
<Verg. Aen. 1.173>	et sale tabentis artus in litore ponunt. 
<Verg. Aen. 1.174>	Ac primum silici scintillam excudit Achates,
<Verg. Aen. 1.175>	succepitque ignem foliis, atque arida circum
<Verg. Aen. 1.176>	nutrimenta dedit, rapuitque in fomite flammam. 
<Verg. Aen. 1.177>	Tum Cererem corruptam undis Cerealiaque arma
<Verg. Aen. 1.178>	expediunt fessi rerum, frugesque receptas
<Verg. Aen. 1.179>	et torrere parant flammis et frangere saxo. 
<Verg. Aen. 1.180>	Aeneas scopulum interea conscendit, et omnem
<Verg. Aen. 1.181>	prospectum late pelago petit, Anthea si quem
<Verg. Aen. 1.182>	iactatum vento videat Phrygiasque biremis,
<Verg. Aen. 1.183>	aut Capyn, aut celsis in puppibus arma Caici. 
<Verg. Aen. 1.184>	Navem in conspectu nullam, tris litore cervos
<Verg. Aen. 1.185>	prospicit errantis; hos tota armenta sequuntur
<Verg. Aen. 1.186>	a tergo, et longum per vallis pascitur agmen. 
<Verg. Aen. 1.187>	Constitit hic, arcumque manu celerisque sagittas
<Verg. Aen. 1.188>	corripuit, fidus quae tela gerebat Achates;
<Verg. Aen. 1.189>	ductoresque ipsos primum, capita alta ferentis
<Verg. Aen. 1.190>	cornibus arboreis, sternit, tum volgus, et omnem
<Verg. Aen. 1.191>	miscet agens telis nemora inter frondea turbam;
<Verg. Aen. 1.192>	nec prius absistit, quam septem ingentia victor
<Verg. Aen. 1.193>	corpora fundat humi, et numerum cum navibus aequet. 
<Verg. Aen. 1.194>	Hinc portum petit, et socios partitur in omnes. 
<Verg. Aen. 1.195>	Vina bonus quae deinde cadis onerarat Acestes
<Verg. Aen. 1.196>	litore Trinacrio dederatque abeuntibus heros,
<Verg. Aen. 1.197>	dividit, et dictis maerentia pectora mulcet:
<Verg. Aen. 1.198>	“O socii — neque enim ignari sumus ante malorum — 
<Verg. Aen. 1.199>	O passi graviora, dabit deus his quoque finem. 
<Verg. Aen. 1.200>	Vos et Scyllaeam rabiem penitusque sonantis
<Verg. Aen. 1.201>	accestis scopulos, vos et Cyclopea saxa
<Verg. Aen. 1.202>	experti: revocate animos, maestumque timorem
<Verg. Aen. 1.203>	mittite: forsan et haec olim meminisse iuvabit. 
<Verg. Aen. 1.204>	Per varios casus, per tot discrimina rerum
<Verg. Aen. 1.205>	tendimus in Latium; sedes ubi fata quietas
<Verg. Aen. 1.206>	ostendunt; illic fas regna resurgere Troiae. 
<Verg. Aen. 1.207>	Durate, et vosmet rebus servate secundis.”
<Verg. Aen. 1.208>	Talia voce refert, curisque ingentibus aeger
<Verg. Aen. 1.209>	spem voltu simulat, premit altum corde dolorem. 
<Verg. Aen. 1.210>	Illi se praedae accingunt, dapibusque futuris;
<Verg. Aen. 1.211>	tergora deripiunt costis et viscera nudant;
<Verg. Aen. 1.212>	pars in frusta secant veribusque trementia figunt;
<Verg. Aen. 1.213>	litore aena locant alii, flammasque ministrant. 
<Verg. Aen. 1.214>	Tum victu revocant vires, fusique per herbam
<Verg. Aen. 1.215>	implentur veteris Bacchi pinguisque ferinae. 
<Verg. Aen. 1.216>	Postquam exempta fames epulis mensaeque remotae,
<Verg. Aen. 1.217>	amissos longo socios sermone requirunt,
<Verg. Aen. 1.218>	spemque metumque inter dubii, seu vivere credant,
<Verg. Aen. 1.219>	sive extrema pati nec iam exaudire vocatos. 
<Verg. Aen. 1.220>	Praecipue pius Aeneas nunc acris Oronti,
<Verg. Aen. 1.221>	nunc Amyci casum gemit et crudelia secum
<Verg. Aen. 1.222>	fata Lyci, fortemque Gyan, fortemque Cloanthum. 
<Verg. Aen. 1.223>	Et iam finis erat, cum Iuppiter aethere summo
<Verg. Aen. 1.224>	despiciens mare velivolum terrasque iacentis
<Verg. Aen. 1.225>	litoraque et latos populos, sic vertice caeli
<Verg. Aen. 1.226>	constitit, et Libyae defixit lumina regnis. 
<Verg. Aen. 1.227>	Atque illum talis iactantem pectore curas
<Verg. Aen. 1.228>	tristior et lacrimis oculos suffusa nitentis
<Verg. Aen. 1.229>	adloquitur Venus: “O qui res hominumque deumque
<Verg. Aen. 1.230>	aeternis regis imperiis, et fulmine terres,
<Verg. Aen. 1.231>	quid meus Aeneas in te committere tantum,
<Verg. Aen. 1.232>	quid Troes potuere, quibus, tot funera passis,
<Verg. Aen. 1.233>	cunctus ob Italiam terrarum clauditur orbis? 
<Verg. Aen. 1.234>	Certe hinc Romanos olim, volventibus annis,
<Verg. Aen. 1.235>	hinc fore ductores, revocato a sanguine Teucri,
<Verg. Aen. 1.236>	qui mare, qui terras omni dicione tenerent,
<Verg. Aen. 1.237>	pollicitus, quae te, genitor, sententia vertit? 
<Verg. Aen. 1.238>	Hoc equidem occasum Troiae tristisque ruinas
<Verg. Aen. 1.239>	solabar, fatis contraria fata rependens;
<Verg. Aen. 1.240>	nunc eadem fortuna viros tot casibus actos
<Verg. Aen. 1.241>	insequitur. Quem das finem, rex magne, laborum? 
<Verg. Aen. 1.242>	Antenor potuit, mediis elapsus Achivis,
<Verg. Aen. 1.243>	Illyricos penetrare sinus, atque intima tutus
<Verg. Aen. 1.244>	regna Liburnorum, et fontem superare Timavi,
<Verg. Aen. 1.245>	unde per ora novem vasto cum murmure montis
<Verg. Aen. 1.246>	it mare proruptum et pelago premit arva sonanti. 
<Verg. Aen. 1.247>	Hic tamen ille urbem Patavi sedesque locavit
<Verg. Aen. 1.248>	Teucrorum, et genti nomen dedit, armaque fixit
<Verg. Aen. 1.249>	Troia; nunc placida compostus pace quiescit:
<Verg. Aen. 1.250>	nos, tua progenies, caeli quibus adnuis arcem,
<Verg. Aen. 1.251>	navibus (infandum!) amissis, unius ob iram
<Verg. Aen. 1.252>	prodimur atque Italis longe disiungimur oris. 
<Verg. Aen. 1.253>	Hic pietatis honos? Sic nos in sceptra reponis?”
<Verg. Aen. 1.254>	Olli subridens hominum sator atque deorum,
<Verg. Aen. 1.255>	voltu, quo caelum tempestatesque serenat,
<Verg. Aen. 1.256>	oscula libavit natae, dehinc talia fatur:
<Verg. Aen. 1.257>	“Parce metu, Cytherea: manent immota tuorum
<Verg. Aen. 1.258>	fata tibi; cernes urbem et promissa Lavini
<Verg. Aen. 1.259>	moenia, sublimemque feres ad sidera caeli
<Verg. Aen. 1.260>	magnanimum Aenean; neque me sententia vertit. 
<Verg. Aen. 1.261>	Hic tibi (fabor enim, quando haec te cura remordet,
<Verg. Aen. 1.262>	longius et volvens fatorum arcana movebo)
<Verg. Aen. 1.263>	bellum ingens geret Italia, populosque feroces
<Verg. Aen. 1.264>	contundet, moresque viris et moenia ponet,
<Verg. Aen. 1.265>	tertia dum Latio regnantem viderit aestas,
<Verg. Aen. 1.266>	ternaque transierint Rutulis hiberna subactis. 
<Verg. Aen. 1.267>	At puer Ascanius, cui nunc cognomen Iulo
<Verg. Aen. 1.268>	additur, — Ilus erat, dum res stetit Ilia regno, — 
<Verg. Aen. 1.269>	triginta magnos volvendis mensibus orbis
<Verg. Aen. 1.270>	imperio explebit, regnumque ab sede Lavini
<Verg. Aen. 1.271>	transferet, et longam multa vi muniet Albam. 
<Verg. Aen. 1.272>	Hic iam ter centum totos regnabitur annos
<Verg. Aen. 1.273>	gente sub Hectorea, donec regina sacerdos,
<Verg. Aen. 1.274>	Marte gravis, geminam partu dabit Ilia prolem. 
<Verg. Aen. 1.275>	Inde lupae fulvo nutricis tegmine laetus
<Verg. Aen. 1.276>	Romulus excipiet gentem, et Mavortia condet
<Verg. Aen. 1.277>	moenia, Romanosque suo de nomine dicet. 
<Verg. Aen. 1.278>	His ego nec metas rerum nec tempora pono;
<Verg. Aen. 1.279>	imperium sine fine dedi. Quin aspera Iuno,
<Verg. Aen. 1.280>	quae mare nunc terrasque metu caelumque fatigat,
<Verg. Aen. 1.281>	consilia in melius referet, mecumque fovebit
<Verg. Aen. 1.282>	Romanos rerum dominos gentemque togatam:
<Verg. Aen. 1.283>	sic placitum. Veniet lustris labentibus aetas,
<Verg. Aen. 1.284>	cum domus Assaraci Phthiam clarasque Mycenas
<Verg. Aen. 1.285>	servitio premet, ac victis dominabitur Argis. 
<Verg. Aen. 1.286>	Nascetur pulchra Troianus origine Caesar,
<Verg. Aen. 1.287>	imperium oceano, famam qui terminet astris, — 
<Verg. Aen. 1.288>	Iulius, a magno demissum nomen Iulo. 
<Verg. Aen. 1.289>	Hunc tu olim caelo, spoliis Orientis onustum,
<Verg. Aen. 1.290>	accipies secura; vocabitur hic quoque votis. 
<Verg. Aen. 1.291>	Aspera tum positis mitescent saecula bellis;
<Verg. Aen. 1.292>	cana Fides, et Vesta, Remo cum fratre Quirinus,
<Verg. Aen. 1.293>	iura dabunt; dirae ferro et compagibus artis
<Verg. Aen. 1.294>	claudentur Belli portae; Furor impius intus,
<Verg. Aen. 1.295>	saeva sedens super arma, et centum vinctus aenis
<Verg. Aen. 1.296>	post tergum nodis, fremet horridus ore cruento.”
<Verg. Aen. 1.297>	Haec ait, et Maia genitum demittit ab alto,
<Verg. Aen. 1.298>	ut terrae, utque novae pateant Karthaginis arces
<Verg. Aen. 1.299>	hospitio Teucris, ne fati nescia Dido
<Verg. Aen. 1.300>	finibus arceret: volat ille per aera magnum
<Verg. Aen. 1.301>	remigio alarum, ac Libyae citus adstitit oris. 
<Verg. Aen. 1.302>	Et iam iussa facit, ponuntque ferocia Poeni
<Verg. Aen. 1.303>	corda volente deo; in primis regina quietum
<Verg. Aen. 1.304>	accipit in Teucros animum mentemque benignam. 
<Verg. Aen. 1.305>	At pius Aeneas, per noctem plurima volvens,
<Verg. Aen. 1.306>	ut primum lux alma data est, exire locosque
<Verg. Aen. 1.307>	explorare novos, quas vento accesserit oras,
<Verg. Aen. 1.308>	qui teneant, nam inculta videt, hominesne feraene,
<Verg. Aen. 1.309>	quaerere constituit, sociisque exacta referre
<Verg. Aen. 1.310>	Classem in convexo nemorum sub rupe cavata
<Verg. Aen. 1.311>	arboribus clausam circum atque horrentibus umbris
<Verg. Aen. 1.312>	occulit; ipse uno graditur comitatus Achate,
<Verg. Aen. 1.313>	bina manu lato crispans hastilia ferro. 
<Verg. Aen. 1.314>	Cui mater media sese tulit obvia silva,
<Verg. Aen. 1.315>	virginis os habitumque gerens, et virginis arma
<Verg. Aen. 1.316>	Spartanae, vel qualis equos Threissa fatigat
<Verg. Aen. 1.317>	Harpalyce, volucremque fuga praevertitur Hebrum. 
<Verg. Aen. 1.318>	Namque umeris de more habilem suspenderat arcum
<Verg. Aen. 1.319>	venatrix, dederatque comam diffundere ventis,
<Verg. Aen. 1.320>	nuda genu, nodoque sinus collecta fluentis. 
<Verg. Aen. 1.321>	Ac prior, “Heus” inquit “iuvenes, monstrate mearum
<Verg. Aen. 1.322>	vidistis si quam hic errantem forte sororum,
<Verg. Aen. 1.323>	succinctam pharetra et maculosae tegmine lyncis,
<Verg. Aen. 1.324>	aut spumantis apri cursum clamore prementem.”
<Verg. Aen. 1.325>	Sic Venus; et Veneris contra sic filius orsus:
<Verg. Aen. 1.326>	“Nulla tuarum audita mihi neque visa sororum — 
<Verg. Aen. 1.327>	O quam te memorem, virgo? Namque haud tibi voltus
<Verg. Aen. 1.328>	mortalis, nec vox hominem sonat: O, dea certe — 
<Verg. Aen. 1.329>	an Phoebi soror? an nympharum sanguinis una? — 
<Verg. Aen. 1.330>	sis felix, nostrumque leves, quaecumque, laborem,
<Verg. Aen. 1.331>	et, quo sub caelo tandem, quibus orbis in oris
<Verg. Aen. 1.332>	iactemur, doceas. Ignari hominumque locorumque
<Verg. Aen. 1.333>	erramus, vento huc vastis et fluctibus acti:
<Verg. Aen. 1.334>	multa tibi ante aras nostra cadet hostia dextra.”
<Verg. Aen. 1.335>	Tum Venus: “Haud equidem tali me dignor honore;
<Verg. Aen. 1.336>	virginibus Tyriis mos est gestare pharetram,
<Verg. Aen. 1.337>	purpureoque alte suras vincire cothurno. 
<Verg. Aen. 1.338>	Punica regna vides, Tyrios et Agenoris urbem;
<Verg. Aen. 1.339>	sed fines Libyci, genus intractabile bello. 
<Verg. Aen. 1.340>	Imperium Dido Tyria regit urbe profecta,
<Verg. Aen. 1.341>	germanum fugiens. Longa est iniuria, longae
<Verg. Aen. 1.342>	ambages; sed summa sequar fastigia rerum. 
<Verg. Aen. 1.343>	“Huic coniunx Sychaeus erat, ditissimus agri
<Verg. Aen. 1.344>	Phoenicum, et magno miserae dilectus amore,
<Verg. Aen. 1.345>	cui pater intactam dederat, primisque iugarat
<Verg. Aen. 1.346>	ominibus. Sed regna Tyri germanus habebat
<Verg. Aen. 1.347>	Pygmalion, scelere ante alios immanior omnes. 
<Verg. Aen. 1.348>	Quos inter medius venit furor. Ille Sychaeum
<Verg. Aen. 1.349>	impius ante aras, atque auri caecus amore,
<Verg. Aen. 1.350>	clam ferro incautum superat, securus amorum
<Verg. Aen. 1.351>	germanae; factumque diu celavit, et aegram,
<Verg. Aen. 1.352>	multa malus simulans, vana spe lusit amantem. 
<Verg. Aen. 1.353>	Ipsa sed in somnis inhumati venit imago
<Verg. Aen. 1.354>	coniugis, ora modis attollens pallida miris,
<Verg. Aen. 1.355>	crudeles aras traiectaque pectora ferro
<Verg. Aen. 1.356>	nudavit, caecumque domus scelus omne retexit. 
<Verg. Aen. 1.357>	Tum celerare fugam patriaque excedere suadet,
<Verg. Aen. 1.358>	auxiliumque viae veteres tellure recludit
<Verg. Aen. 1.359>	thesauros, ignotum argenti pondus et auri. 
<Verg. Aen. 1.360>	His commota fugam Dido sociosque parabat:
<Verg. Aen. 1.361>	conveniunt, quibus aut odium crudele tyranni
<Verg. Aen. 1.362>	aut metus acer erat; navis, quae forte paratae,
<Verg. Aen. 1.363>	corripiunt, onerantque auro: portantur avari
<Verg. Aen. 1.364>	Pygmalionis opes pelago; dux femina facti. 
<Verg. Aen. 1.365>	Devenere locos, ubi nunc ingentia cernis
<Verg. Aen. 1.366>	moenia surgentemque novae Karthaginis arcem,
<Verg. Aen. 1.367>	mercatique solum, facti de nomine Byrsam,
<Verg. Aen. 1.368>	taurino quantum possent circumdare tergo. 
<Verg. Aen. 1.369>	Sed vos qui tandem, quibus aut venistis ab oris,
<Verg. Aen. 1.370>	quove tenetis iter? “Quaerenti talibus ille
<Verg. Aen. 1.371>	suspirans, imoque trahens a pectore vocem:
<Verg. Aen. 1.372>	“O dea, si prima repetens ab origine pergam,
<Verg. Aen. 1.373>	et vacet annalis nostrorum audire laborum,
<Verg. Aen. 1.374>	ante diem clauso componat Vesper Olympo. 
<Verg. Aen. 1.375>	Nos Troia antiqua, si vestras forte per auris
<Verg. Aen. 1.376>	Troiae nomen iit, diversa per aequora vectos
<Verg. Aen. 1.377>	forte sua Libycis tempestas adpulit oris. 
<Verg. Aen. 1.378>	Sum pius Aeneas, raptos qui ex hoste Penates
<Verg. Aen. 1.379>	classe veho mecum, fama super aethera notus. 
<Verg. Aen. 1.380>	Italiam quaero patriam et genus ab Iove summo. 
<Verg. Aen. 1.381>	Bis denis Phrygium conscendi navibus aequor,
<Verg. Aen. 1.382>	matre dea monstrante viam, data fata secutus;
<Verg. Aen. 1.383>	vix septem convolsae undis Euroque supersunt. 
<Verg. Aen. 1.384>	Ipse ignotus, egens, Libyae deserta peragro,
<Verg. Aen. 1.385>	Europa atque Asia pulsus.” Nec plura querentem
<Verg. Aen. 1.386>	passa Venus medio sic interfata dolore est:
<Verg. Aen. 1.387>	“Quisquis es, haud, credo, invisus caelestibus auras
<Verg. Aen. 1.388>	vitalis carpis, Tyriam qui adveneris urbem. 
<Verg. Aen. 1.389>	Perge modo, atque hinc te reginae ad limina perfer,
<Verg. Aen. 1.390>	Namque tibi reduces socios classemque relatam
<Verg. Aen. 1.391>	nuntio, et in tutum versis aquilonibus actam,
<Verg. Aen. 1.392>	ni frustra augurium vani docuere parentes. 
<Verg. Aen. 1.393>	Aspice bis senos laetantis agmine cycnos,
<Verg. Aen. 1.394>	aetheria quos lapsa plaga Iovis ales aperto
<Verg. Aen. 1.395>	turbabat caelo; nunc terras ordine longo
<Verg. Aen. 1.396>	aut capere, aut captas iam despectare videntur:
<Verg. Aen. 1.397>	ut reduces illi ludunt stridentibus alis,
<Verg. Aen. 1.398>	et coetu cinxere polum, cantusque dedere,
<Verg. Aen. 1.399>	haud aliter puppesque tuae pubesque tuorum
<Verg. Aen. 1.400>	aut portum tenet aut pleno subit ostia velo. 
<Verg. Aen. 1.401>	Perge modo, et, qua te ducit via, dirige gressum.”
<Verg. Aen. 1.402>	Dixit, et avertens rosea cervice refulsit,
<Verg. Aen. 1.403>	ambrosiaeque comae divinum vertice odorem
<Verg. Aen. 1.404>	spiravere, pedes vestis defluxit ad imos,
<Verg. Aen. 1.405>	et vera incessu patuit dea. Ille ubi matrem
<Verg. Aen. 1.406>	adgnovit, tali fugientem est voce secutus:
<Verg. Aen. 1.407>	“Quid natum totiens, crudelis tu quoque, falsis
<Verg. Aen. 1.408>	ludis imaginibus? Cur dextrae iungere dextram
<Verg. Aen. 1.409>	non datur, ac veras audire et reddere voces?”
<Verg. Aen. 1.410>	Talibus incusat, gressumque ad moenia tendit:
<Verg. Aen. 1.411>	at Venus obscuro gradientes aere saepsit,
<Verg. Aen. 1.412>	et multo nebulae circum dea fudit amictu,
<Verg. Aen. 1.413>	cernere ne quis eos, neu quis contingere posset,
<Verg. Aen. 1.414>	molirive moram, aut veniendi poscere causas. 
<Verg. Aen. 1.415>	Ipsa Paphum sublimis abit, sedesque revisit
<Verg. Aen. 1.416>	laeta suas, ubi templum illi, centumque Sabaeo
<Verg. Aen. 1.417>	ture calent arae, sertisque recentibus halant. 
<Verg. Aen. 1.418>	Corripuere viam interea, qua semita monstrat. 
<Verg. Aen. 1.419>	Iamque ascendebant collem, qui plurimus urbi
<Verg. Aen. 1.420>	imminet, adversasque adspectat desuper arces. 
<Verg. Aen. 1.421>	Miratur molem Aeneas, magalia quondam,
<Verg. Aen. 1.422>	miratur portas strepitumque et strata viarum. 
<Verg. Aen. 1.423>	Instant ardentes Tyrii pars ducere muros,
<Verg. Aen. 1.424>	molirique arcem et manibus subvolvere saxa,
<Verg. Aen. 1.425>	pars optare locum tecto et concludere sulco. 
<Verg. Aen. 1.426>	[Iura magistratusque legunt sanctumque senatum;]
<Verg. Aen. 1.427>	hic portus alii effodiunt; hic alta theatris
<Verg. Aen. 1.428>	fundamenta locant alii, immanisque columnas
<Verg. Aen. 1.429>	rupibus excidunt, scaenis decora alta futuris. 
<Verg. Aen. 1.430>	Qualis apes aestate nova per florea rura
<Verg. Aen. 1.431>	exercet sub sole labor, cum gentis adultos
<Verg. Aen. 1.432>	educunt fetus, aut cum liquentia mella
<Verg. Aen. 1.433>	stipant et dulci distendunt nectare cellas,
<Verg. Aen. 1.434>	aut onera accipiunt venientum, aut agmine facto
<Verg. Aen. 1.435>	ignavom fucos pecus a praesepibus arcent:
<Verg. Aen. 1.436>	fervet opus, redolentque thymo fragrantia mella. 
<Verg. Aen. 1.437>	“O fortunati, quorum iam moenia surgunt!”
<Verg. Aen. 1.438>	Aeneas ait, et fastigia suspicit urbis. 
<Verg. Aen. 1.439>	Infert se saeptus nebula, mirabile dictu,
<Verg. Aen. 1.440>	per medios, miscetque viris, neque cernitur ulli. 
<Verg. Aen. 1.441>	Lucus in urbe fuit media, laetissimus umbra,
<Verg. Aen. 1.442>	quo primum iactati undis et turbine Poeni
<Verg. Aen. 1.443>	effodere loco signum, quod regia Iuno
<Verg. Aen. 1.444>	monstrarat, caput acris equi; sic nam fore bello
<Verg. Aen. 1.445>	egregiam et facilem victu per saecula gentem. 
<Verg. Aen. 1.446>	Hic templum Iunoni ingens Sidonia Dido
<Verg. Aen. 1.447>	condebat, donis opulentum et numine divae,
<Verg. Aen. 1.448>	aerea cui gradibus surgebant limina, nexaeque
<Verg. Aen. 1.449>	aere trabes, foribus cardo stridebat aenis. 
<Verg. Aen. 1.450>	Hoc primum in luco nova res oblata timorem
<Verg. Aen. 1.451>	leniit, hic primum Aeneas sperare salutem
<Verg. Aen. 1.452>	ausus, et adflictis melius confidere rebus. 
<Verg. Aen. 1.453>	Namque sub ingenti lustrat dum singula templo,
<Verg. Aen. 1.454>	reginam opperiens, dum, quae fortuna sit urbi,
<Verg. Aen. 1.455>	artificumque manus inter se operumque laborem
<Verg. Aen. 1.456>	miratur, videt Iliacas ex ordine pugnas,
<Verg. Aen. 1.457>	bellaque iam fama totum volgata per orbem,
<Verg. Aen. 1.458>	Atridas, Priamumque, et saevum ambobus Achillem. 
<Verg. Aen. 1.459>	Constitit, et lacrimans, “Quis iam locus” inquit “Achate,
<Verg. Aen. 1.460>	quae regio in terris nostri non plena laboris? 
<Verg. Aen. 1.461>	En Priamus! Sunt hic etiam sua praemia laudi;
<Verg. Aen. 1.462>	sunt lacrimae rerum et mentem mortalia tangunt. 
<Verg. Aen. 1.463>	Solve metus; feret haec aliquam tibi fama salutem.”
<Verg. Aen. 1.464>	Sic ait, atque animum pictura pascit inani,
<Verg. Aen. 1.465>	multa gemens, largoque umectat flumine voltum. 
<Verg. Aen. 1.466>	Namque videbat, uti bellantes Pergama circum
<Verg. Aen. 1.467>	hac fugerent Graii, premeret Troiana iuventus,
<Verg. Aen. 1.468>	hac Phryges, instaret curru cristatus Achilles. 
<Verg. Aen. 1.469>	Nec procul hinc Rhesi niveis tentoria velis
<Verg. Aen. 1.470>	adgnoscit lacrimans, primo quae prodita somno
<Verg. Aen. 1.471>	Tydides multa vastabat caede cruentus,
<Verg. Aen. 1.472>	ardentisque avertit equos in castra, prius quam
<Verg. Aen. 1.473>	pabula gustassent Troiae Xanthumque bibissent. 
<Verg. Aen. 1.474>	Parte alia fugiens amissis Troilus armis,
<Verg. Aen. 1.475>	infelix puer atque impar congressus Achilli,
<Verg. Aen. 1.476>	fertur equis, curruque haeret resupinus inani,
<Verg. Aen. 1.477>	lora tenens tamen; huic cervixque comaeque trahuntur
<Verg. Aen. 1.478>	per terram, et versa pulvis inscribitur hasta. 
<Verg. Aen. 1.479>	Interea ad templum non aequae Palladis ibant
<Verg. Aen. 1.480>	crinibus Iliades passis peplumque ferebant,
<Verg. Aen. 1.481>	suppliciter tristes et tunsae pectora palmis;
<Verg. Aen. 1.482>	diva solo fixos oculos aversa tenebat. 
<Verg. Aen. 1.483>	Ter circum Iliacos raptaverat Hectora muros,
<Verg. Aen. 1.484>	exanimumque auro corpus vendebat Achilles. 
<Verg. Aen. 1.485>	Tum vero ingentem gemitum dat pectore ab imo,
<Verg. Aen. 1.486>	ut spolia, ut currus, utque ipsum corpus amici,
<Verg. Aen. 1.487>	tendentemque manus Priamum conspexit inermis. 
<Verg. Aen. 1.488>	Se quoque principibus permixtum adgnovit Achivis,
<Verg. Aen. 1.489>	Eoasque acies et nigri Memnonis arma. 
<Verg. Aen. 1.490>	Ducit Amazonidum lunatis agmina peltis
<Verg. Aen. 1.491>	Penthesilea furens, mediisque in milibus ardet,
<Verg. Aen. 1.492>	aurea subnectens exsertae cingula mammae,
<Verg. Aen. 1.493>	bellatrix, audetque viris concurrere virgo. 
<Verg. Aen. 1.494>	Haec dum Dardanio Aeneae miranda videntur,
<Verg. Aen. 1.495>	dum stupet, obtutuque haeret defixus in uno,
<Verg. Aen. 1.496>	regina ad templum, forma pulcherrima Dido,
<Verg. Aen. 1.497>	incessit magna iuvenum stipante caterva. 
<Verg. Aen. 1.498>	Qualis in Eurotae ripis aut per iuga Cynthi
<Verg. Aen. 1.499>	exercet Diana choros, quam mille secutae
<Verg. Aen. 1.500>	hinc atque hinc glomerantur oreades; illa pharetram
<Verg. Aen. 1.501>	fert umero, gradiensque deas supereminet omnis:
<Verg. Aen. 1.502>	Latonae tacitum pertemptant gaudia pectus:
<Verg. Aen. 1.503>	talis erat Dido, talem se laeta ferebat
<Verg. Aen. 1.504>	per medios, instans operi regnisque futuris. 
<Verg. Aen. 1.505>	Tum foribus divae, media testudine templi,
<Verg. Aen. 1.506>	saepta armis, solioque alte subnixa resedit. 
<Verg. Aen. 1.507>	Iura dabat legesque viris, operumque laborem
<Verg. Aen. 1.508>	partibus aequabat iustis, aut sorte trahebat:
<Verg. Aen. 1.509>	cum subito Aeneas concursu accedere magno
<Verg. Aen. 1.510>	Anthea Sergestumque videt fortemque Cloanthum,
<Verg. Aen. 1.511>	Teucrorumque alios, ater quos aequore turbo
<Verg. Aen. 1.512>	dispulerat penitusque alias avexerat oras. 
<Verg. Aen. 1.513>	Obstipuit simul ipse simul perculsus Achates
<Verg. Aen. 1.514>	laetitiaque metuque; avidi coniungere dextras
<Verg. Aen. 1.515>	ardebant; sed res animos incognita turbat. 
<Verg. Aen. 1.516>	Dissimulant, et nube cava speculantur amicti,
<Verg. Aen. 1.517>	quae fortuna viris, classem quo litore linquant,
<Verg. Aen. 1.518>	quid veniant; cunctis nam lecti navibus ibant,
<Verg. Aen. 1.519>	orantes veniam, et templum clamore petebant. 
<Verg. Aen. 1.520>	Postquam introgressi et coram data copia fandi,
<Verg. Aen. 1.521>	maxumus Ilioneus placido sic pectore coepit:
<Verg. Aen. 1.522>	“O Regina, novam cui condere Iuppiter urbem
<Verg. Aen. 1.523>	iustitiaque dedit gentis frenare superbas,
<Verg. Aen. 1.524>	Troes te miseri, ventis maria omnia vecti,
<Verg. Aen. 1.525>	oramus, prohibe infandos a navibus ignis,
<Verg. Aen. 1.526>	parce pio generi, et propius res aspice nostras. 
<Verg. Aen. 1.527>	Non nos aut ferro Libycos populare Penatis
<Verg. Aen. 1.528>	venimus, aut raptas ad litora vertere praedas;
<Verg. Aen. 1.529>	non ea vis animo, nec tanta superbia victis. 
<Verg. Aen. 1.530>	Est locus, Hesperiam Grai cognomine dicunt,
<Verg. Aen. 1.531>	terra antiqua, potens armis atque ubere glaebae;
<Verg. Aen. 1.532>	Oenotri coluere viri; nunc fama minores
<Verg. Aen. 1.533>	Italiam dixisse ducis de nomine gentem. 
<Verg. Aen. 1.534>	Hic cursus fuit:
<Verg. Aen. 1.535>	cum subito adsurgens fluctu nimbosus Orion
<Verg. Aen. 1.536>	in vada caeca tulit, penitusque procacibus austris
<Verg. Aen. 1.537>	perque undas, superante salo, perque invia saxa
<Verg. Aen. 1.538>	dispulit; huc pauci vestris adnavimus oris. 
<Verg. Aen. 1.539>	Quod genus hoc hominum?  Quaeve hunc tam barbara morem
<Verg. Aen. 1.540>	permittit patria? Hospitio prohibemur harenae;
<Verg. Aen. 1.541>	bella cient, primaque vetant consistere terra. 
<Verg. Aen. 1.542>	Si genus humanum et mortalia temnitis arma
<Verg. Aen. 1.543>	at sperate deos memores fandi atque nefandi. 
<Verg. Aen. 1.544>	“Rex erat Aeneas nobis, quo iustior alter,
<Verg. Aen. 1.545>	nec pietate fuit, nec bello maior et armis. 
<Verg. Aen. 1.546>	Quem si fata virum servant, si vescitur aura
<Verg. Aen. 1.547>	aetheria, neque adhuc crudelibus occubat umbris,
<Verg. Aen. 1.548>	non metus; officio nec te certasse priorem
<Verg. Aen. 1.549>	paeniteat. Sunt et Siculis regionibus urbes
<Verg. Aen. 1.550>	arvaque, Troianoque a sanguine clarus Acestes. 
<Verg. Aen. 1.551>	Quassatam ventis liceat subducere classem,
<Verg. Aen. 1.552>	et silvis aptare trabes et stringere remos:
<Verg. Aen. 1.553>	si datur Italiam, sociis et rege recepto,
<Verg. Aen. 1.554>	tendere, ut Italiam laeti Latiumque petamus;
<Verg. Aen. 1.555>	sin absumpta salus, et te, pater optume Teucrum,
<Verg. Aen. 1.556>	pontus habet Lybiae, nec spes iam restat Iuli,
<Verg. Aen. 1.557>	at freta Sicaniae saltem sedesque paratas,
<Verg. Aen. 1.558>	unde huc advecti, regemque petamus Acesten.”
<Verg. Aen. 1.559>	Talibus Ilioneus; cuncti simul ore fremebant
<Verg. Aen. 1.560>	Dardanidae. 
<Verg. Aen. 1.561>	Tum breviter Dido, voltum demissa, profatur:
<Verg. Aen. 1.562>	“Solvite corde metum, Teucri, secludite curas. 
<Verg. Aen. 1.563>	Res dura et regni novitas me talia cogunt
<Verg. Aen. 1.564>	moliri, et late finis custode tueri. 
<Verg. Aen. 1.565>	Quis genus Aeneadum, quis Troiae nesciat urbem,
<Verg. Aen. 1.566>	virtutesque virosque, aut tanti incendia belli? 
<Verg. Aen. 1.567>	Non obtusa adeo gestamus pectora Poeni,
<Verg. Aen. 1.568>	nec tam aversus equos Tyria Sol iungit ab urbe. 
<Verg. Aen. 1.569>	Seu vos Hesperiam magnam Saturniaque arva,
<Verg. Aen. 1.570>	sive Erycis finis regemque optatis Acesten,
<Verg. Aen. 1.571>	auxilio tutos dimittam, opibusque iuvabo. 
<Verg. Aen. 1.572>	Voltis et his mecum pariter considere regnis;
<Verg. Aen. 1.573>	urbem quam statuo vestra est, subducite navis;
<Verg. Aen. 1.574>	Tros Tyriusque mihi nullo discrimine agetur. 
<Verg. Aen. 1.575>	Atque utinam rex ipse Noto compulsus eodem
<Verg. Aen. 1.576>	adforet Aeneas! Equidem per litora certos
<Verg. Aen. 1.577>	dimittam et Libyae lustrare extrema iubebo,
<Verg. Aen. 1.578>	si quibus eiectus silvis aut urbibus errat.”
<Verg. Aen. 1.579>	His animum arrecti dictis et fortis Achates
<Verg. Aen. 1.580>	et pater Aeneas iamdudum erumpere nubem
<Verg. Aen. 1.581>	ardebant. Prior Aenean compellat Achates:
<Verg. Aen. 1.582>	“Nate dea, quae nunc animo sententia surgit? 
<Verg. Aen. 1.583>	omnia tuta vides, classem sociosque receptos. 
<Verg. Aen. 1.584>	Unus abest, medio in fluctu quem vidimus ipsi
<Verg. Aen. 1.585>	submersum; dictis respondent cetera matris.”
<Verg. Aen. 1.586>	Vix ea fatus erat, cum circumfusa repente
<Verg. Aen. 1.587>	scindit se nubes et in aethera purgat apertum. 
<Verg. Aen. 1.588>	Restitit Aeneas claraque in luce refulsit,
<Verg. Aen. 1.589>	os umerosque deo similis; namque ipsa decoram
<Verg. Aen. 1.590>	caesariem nato genetrix lumenque iuventae
<Verg. Aen. 1.591>	purpureum et laetos oculis adflarat honores:
<Verg. Aen. 1.592>	quale manus addunt ebori decus, aut ubi flavo
<Verg. Aen. 1.593>	argentum Pariusve lapis circumdatur auro. 
<Verg. Aen. 1.594>	Tum sic reginam adloquitur, cunctisque repente
<Verg. Aen. 1.595>	improvisus ait: “Coram, quem quaeritis, adsum,
<Verg. Aen. 1.596>	Troius Aeneas, Lybicis ereptus ab undis. 
<Verg. Aen. 1.597>	O sola infandos Troiae miserata labores,
<Verg. Aen. 1.598>	quae nos, reliquias Danaum, terraeque marisque
<Verg. Aen. 1.599>	omnibus exhaustos iam casibus, omnium egenos,
<Verg. Aen. 1.600>	urbe, domo, socias, grates persolvere dignas
<Verg. Aen. 1.601>	non opis est nostrae, Dido, nec quicquid ubique est
<Verg. Aen. 1.602>	gentis Dardaniae, magnum quae sparsa per orbem. 
<Verg. Aen. 1.603>	Di tibi, si qua pios respectant numina, si quid
<Verg. Aen. 1.604>	usquam iustitia est et mens sibi conscia recti,
<Verg. Aen. 1.605>	praemia digna ferant. Quae te tam laeta tulerunt
<Verg. Aen. 1.606>	saecula? Qui tanti talem genuere parentes? 
<Verg. Aen. 1.607>	In freta dum fluvii current, dum montibus umbrae
<Verg. Aen. 1.608>	lustrabunt convexa, polus dum sidera pascet,
<Verg. Aen. 1.609>	semper honos nomenque tuum laudesque manebunt,
<Verg. Aen. 1.610>	quae me cumque vocant terrae.” Sic fatus, amicum
<Verg. Aen. 1.611>	Ilionea petit dextra, laevaque Serestum,
<Verg. Aen. 1.612>	post alios, fortemque Gyan fortemque Cloanthum. 
<Verg. Aen. 1.613>	Obstipuit primo aspectu Sidonia Dido,
<Verg. Aen. 1.614>	casu deinde viri tanto, et sic ore locuta est:
<Verg. Aen. 1.615>	“Quis te, nate dea, per tanta pericula casus
<Verg. Aen. 1.616>	insequitur? Quae vis immanibus applicat oris? 
<Verg. Aen. 1.617>	Tune ille Aeneas, quem Dardanio Anchisae
<Verg. Aen. 1.618>	alma Venus Phrygii genuit Simoentis ad undam? 
<Verg. Aen. 1.619>	Atque equidem Teucrum memini Sidona venire
<Verg. Aen. 1.620>	finibus expulsum patriis, nova regna petentem
<Verg. Aen. 1.621>	auxilio Beli; genitor tum Belus opimam
<Verg. Aen. 1.622>	vastabat Cyprum, et victor dicione tenebat. 
<Verg. Aen. 1.623>	Tempore iam ex illo casus mihi cognitus urbis
<Verg. Aen. 1.624>	Troianae nomenque tuum regesque Pelasgi. 
<Verg. Aen. 1.625>	Ipse hostis Teucros insigni laude ferebat,
<Verg. Aen. 1.626>	seque ortum antiqua Teucrorum ab stirpe volebat. 
<Verg. Aen. 1.627>	Quare agite, O tectis, iuvenes, succedite nostris. 
<Verg. Aen. 1.628>	Me quoque per multos similis fortuna labores
<Verg. Aen. 1.629>	iactatam hac demum voluit consistere terra. 
<Verg. Aen. 1.630>	Non ignara mali, miseris succurrere disco.”
<Verg. Aen. 1.631>	Sic memorat; simul Aenean in regia ducit
<Verg. Aen. 1.632>	tecta, simul divom templis indicit honorem. 
<Verg. Aen. 1.633>	Nec minus interea sociis ad litora mittit
<Verg. Aen. 1.634>	viginti tauros, magnorum horrentia centum
<Verg. Aen. 1.635>	terga suum, pinguis centum cum matribus agnos,
<Verg. Aen. 1.636>	munera laetitiamque dii. 
<Verg. Aen. 1.637>	At domus interior regali splendida luxu
<Verg. Aen. 1.638>	instruitur, mediisque parant convivia tectis:
<Verg. Aen. 1.639>	arte laboratae vestes ostroque superbo,
<Verg. Aen. 1.640>	ingens argentum mensis, caelataque in auro
<Verg. Aen. 1.641>	fortia facta patrum, series longissima rerum
<Verg. Aen. 1.642>	per tot ducta viros antiqua ab origine gentis. 
<Verg. Aen. 1.643>	Aeneas (neque enim patrius consistere mentem
<Verg. Aen. 1.644>	passus amor) rapidum ad navis praemittit Achaten,
<Verg. Aen. 1.645>	Ascanio ferat haec, ipsumque ad moenia ducat;
<Verg. Aen. 1.646>	omnis in Ascanio cari stat cura parentis. 
<Verg. Aen. 1.647>	Munera praeterea, Iliacis erepta ruinis,
<Verg. Aen. 1.648>	ferre iubet, pallam signis auroque rigentem,
<Verg. Aen. 1.649>	et circumtextum croceo velamen acantho,
<Verg. Aen. 1.650>	ornatus Argivae Helenae, quos illa Mycenis,
<Verg. Aen. 1.651>	Pergama cum peteret inconcessosque hymenaeos,
<Verg. Aen. 1.652>	extulerat, matris Ledae mirabile donum:
<Verg. Aen. 1.653>	praeterea sceptrum, Ilione quod gesserat olim,
<Verg. Aen. 1.654>	maxima natarum Priami, colloque monile
<Verg. Aen. 1.655>	bacatum, et duplicem gemmis auroque coronam. 
<Verg. Aen. 1.656>	Haec celerans ita ad naves tendebat Achates. 
<Verg. Aen. 1.657>	At Cytherea novas artes, nova pectore versat
<Verg. Aen. 1.658>	Consilia, ut faciem mutatus et ora Cupido
<Verg. Aen. 1.659>	pro dulci Ascanio veniat, donisque furentem
<Verg. Aen. 1.660>	incendat reginam, atque ossibus implicet ignem;
<Verg. Aen. 1.661>	quippe domum timet ambiguam Tyriosque bilinguis;
<Verg. Aen. 1.662>	urit atrox Iuno, et sub noctem cura recursat. 
<Verg. Aen. 1.663>	Ergo his aligerum dictis adfatur Amorem:
<Verg. Aen. 1.664>	“Nate, meae vires, mea magna potentia solus,
<Verg. Aen. 1.665>	nate, patris summi qui tela Typhoia temnis,
<Verg. Aen. 1.666>	ad te confugio et supplex tua numina posco. 
<Verg. Aen. 1.667>	Frater ut Aeneas pelago tuus omnia circum
<Verg. Aen. 1.668>	litora iactetur odiis Iunonis iniquae,
<Verg. Aen. 1.669>	nota tibi, et nostro doluisti saepe dolore. 
<Verg. Aen. 1.670>	Hunc Phoenissa tenet Dido blandisque moratur
<Verg. Aen. 1.671>	vocibus; et vereor, quo se Iunonia vertant
<Verg. Aen. 1.672>	hospitia; haud tanto cessabit cardine rerum. 
<Verg. Aen. 1.673>	Quocirca capere ante dolis et cingere flamma
<Verg. Aen. 1.674>	reginam meditor, ne quo se numine mutet,
<Verg. Aen. 1.675>	sed magno Aeneae mecum teneatur amore. 
<Verg. Aen. 1.676>	Qua facere id possis, nostram nunc accipe mentem. 
<Verg. Aen. 1.677>	Regius accitu cari genitoris ad urbem
<Verg. Aen. 1.678>	Sidoniam puer ire parat, mea maxima cura,
<Verg. Aen. 1.679>	dona ferens, pelago et flammis restantia Troiae:
<Verg. Aen. 1.680>	hunc ego sopitum somno super alta Cythera
<Verg. Aen. 1.681>	aut super Idalium sacrata sede recondam,
<Verg. Aen. 1.682>	ne qua scire dolos mediusve occurrere possit. 
<Verg. Aen. 1.683>	Tu faciem illius noctem non amplius unam
<Verg. Aen. 1.684>	falle dolo, et notos pueri puer indue voltus,
<Verg. Aen. 1.685>	ut, cum te gremio accipiet laetissima Dido
<Verg. Aen. 1.686>	regalis inter mensas laticemque Lyaeum,
<Verg. Aen. 1.687>	cum dabit amplexus atque oscula dulcia figet,
<Verg. Aen. 1.688>	occultum inspires ignem fallasque veneno.”
<Verg. Aen. 1.689>	Paret Amor dictis carae genetricis, et alas
<Verg. Aen. 1.690>	exuit, et gressu gaudens incedit Iuli. 
<Verg. Aen. 1.691>	At Venus Ascanio placidam per membra quietem
<Verg. Aen. 1.692>	inrigat, et fotum gremio dea tollit in altos
<Verg. Aen. 1.693>	Idaliae lucos, ubi mollis amaracus illum
<Verg. Aen. 1.694>	floribus et dulci adspirans complectitur umbra. 
<Verg. Aen. 1.695>	Iamque ibat dicto parens et dona Cupido
<Verg. Aen. 1.696>	regia portabat Tyriis, duce laetus Achate. 
<Verg. Aen. 1.697>	Cum venit, aulaeis iam se regina superbis
<Verg. Aen. 1.698>	aurea composuit sponda mediamque locavit. 
<Verg. Aen. 1.699>	Iam pater Aeneas et iam Troiana iuventus
<Verg. Aen. 1.700>	conveniunt, stratoque super discumbitur ostro. 
<Verg. Aen. 1.701>	Dant famuli manibus lymphas, Cereremque canistris
<Verg. Aen. 1.702>	expediunt, tonsisque ferunt mantelia villis. 
<Verg. Aen. 1.703>	Quinquaginta intus famulae, quibus ordine longam
<Verg. Aen. 1.704>	cura penum struere, et flammis adolere Penatis;
<Verg. Aen. 1.705>	centum aliae totidemque pares aetate ministri,
<Verg. Aen. 1.706>	qui dapibus mensas onerent et pocula ponant. 
<Verg. Aen. 1.707>	Nec non et Tyrii per limina laeta frequentes
<Verg. Aen. 1.708>	convenere, toris iussi discumbere pictis. 
<Verg. Aen. 1.709>	Mirantur dona Aeneae, mirantur Iulum
<Verg. Aen. 1.710>	flagrantisque dei voltus simulataque verba,
<Verg. Aen. 1.711>	[pallamque et pictum croceo velamen acantho.]
<Verg. Aen. 1.712>	Praecipue infelix, pesti devota futurae,
<Verg. Aen. 1.713>	expleri mentem nequit ardescitque tuendo
<Verg. Aen. 1.714>	Phoenissa, et pariter puero donisque movetur. 
<Verg. Aen. 1.715>	Ille ubi complexu Aeneae colloque pependit
<Verg. Aen. 1.716>	et magnum falsi implevit genitoris amorem,
<Verg. Aen. 1.717>	reginam petit haec oculis, haec pectore toto
<Verg. Aen. 1.718>	haeret et interdum gremio fovet, inscia Dido,
<Verg. Aen. 1.719>	insidat quantus miserae deus; at memor ille
<Verg. Aen. 1.720>	matris Acidaliae paulatim abolere Sychaeum
<Verg. Aen. 1.721>	incipit, et vivo temptat praevertere amore
<Verg. Aen. 1.722>	iam pridem resides animos desuetaque corda. 
<Verg. Aen. 1.723>	Postquam prima quies epulis, mensaeque remotae,
<Verg. Aen. 1.724>	crateras magnos statuunt et vina coronant. 
<Verg. Aen. 1.725>	Fit strepitus tectis, vocemque per ampla volutant
<Verg. Aen. 1.726>	atria; dependent lychni laquearibus aureis
<Verg. Aen. 1.727>	incensi, et noctem flammis funalia vincunt. 
<Verg. Aen. 1.728>	Hic regina gravem gemmis auroque poposcit
<Verg. Aen. 1.729>	implevitque mero pateram, quam Belus et omnes
<Verg. Aen. 1.730>	a Belo soliti; tum facta silentia tectis:
<Verg. Aen. 1.731>	“Iuppiter, hospitibus nam te dare iura loquuntur,
<Verg. Aen. 1.732>	hunc laetum Tyriisque diem Troiaque profectis
<Verg. Aen. 1.733>	esse velis, nostrosque huius meminisse minores. 
<Verg. Aen. 1.734>	Adsit laetitiae Bacchus dator, et bona Iuno;
<Verg. Aen. 1.735>	et vos, O, coetum, Tyrii, celebrate faventes.”
<Verg. Aen. 1.736>	Dixit, et in mensam laticum libavit honorem,
<Verg. Aen. 1.737>	primaque, libato, summo tenus attigit ore,
<Verg. Aen. 1.738>	tum Bitiae dedit increpitans; ille impiger hausit
<Verg. Aen. 1.739>	spumantem pateram, et pleno se proluit auro
<Verg. Aen. 1.740>	post alii proceres. Cithara crinitus Iopas
<Verg. Aen. 1.741>	personat aurata, docuit quem maximus Atlas. 
<Verg. Aen. 1.742>	Hic canit errantem lunam solisque labores;
<Verg. Aen. 1.743>	unde hominum genus et pecudes; unde imber et ignes;
<Verg. Aen. 1.744>	Arcturum pluviasque Hyadas geminosque Triones;
<Verg. Aen. 1.745>	quid tantum Oceano properent se tinguere soles
<Verg. Aen. 1.746>	hiberni, vel quae tardis mora noctibus obstet. 
<Verg. Aen. 1.747>	Ingeminant plausu Tyrii, Troesque sequuntur. 
<Verg. Aen. 1.748>	Nec non et vario noctem sermone trahebat
<Verg. Aen. 1.749>	infelix Dido, longumque bibebat amorem,
<Verg. Aen. 1.750>	multa super Priamo rogitans, super Hectore multa;
<Verg. Aen. 1.751>	nunc quibus Aurorae venisset filius armis,
<Verg. Aen. 1.752>	nunc quales Diomedis equi, nunc quantus Achilles. 
<Verg. Aen. 1.753>	“Immo age, et a prima dic, hospes, origine nobis
<Verg. Aen. 1.754>	insidias,” inquit, “Danaum, casusque tuorum,
<Verg. Aen. 1.755>	erroresque tuos; nam te iam septima portat
<Verg. Aen. 1.756>	omnibus errantem terris et fluctibus aestas.”
<Verg. Aen. 2.1>	Conticuere omnes, intentique ora tenebant. 
<Verg. Aen. 2.2>	Inde toro pater Aeneas sic orsus ab alto:
<Verg. Aen. 2.3>	Infandum, regina, iubes renovare dolorem,
<Verg. Aen. 2.4>	Troianas ut opes et lamentabile regnum
<Verg. Aen. 2.5>	eruerint Danai; quaeque ipse miserrima vidi,
<Verg. Aen. 2.6>	et quorum pars magna fui.  Quis talia fando
<Verg. Aen. 2.7>	Myrmidonum Dolopumve aut duri miles Ulixi
<Verg. Aen. 2.8>	temperet a lacrimis?  Et iam nox umida caelo
<Verg. Aen. 2.9>	praecipitat, suadentque cadentia sidera somnos. 
<Verg. Aen. 2.10>	Sed si tantus amor casus cognoscere nostros
<Verg. Aen. 2.11>	et breviter Troiae supremum audire laborem,
<Verg. Aen. 2.12>	quamquam animus meminisse horret, luctuque refugit,
<Verg. Aen. 2.13>	incipiam.Fracti bello fatisque repulsi
<Verg. Aen. 2.14>	ductores Danaum, tot iam labentibus annis,
<Verg. Aen. 2.15>	instar montis equum divina Palladis arte
<Verg. Aen. 2.16>	aedificant, sectaque intexunt abiete costas:
<Verg. Aen. 2.17>	votum pro reditu simulant; ea fama vagatur. 
<Verg. Aen. 2.18>	Huc delecta virum sortiti corpora furtim
<Verg. Aen. 2.19>	includunt caeco lateri, penitusque cavernas
<Verg. Aen. 2.20>	ingentis uterumque armato milite complent. 
<Verg. Aen. 2.21>	Est in conspectu Tenedos, notissima fama
<Verg. Aen. 2.22>	insula, dives opum, Priami dum regna manebant,
<Verg. Aen. 2.23>	nunc tantum sinus et statio male fida carinis:
<Verg. Aen. 2.24>	huc se provecti deserto in litore condunt. 
<Verg. Aen. 2.25>	Nos abiisse rati et vento petiisse Mycenas:
<Verg. Aen. 2.26>	ergo omnis longo solvit se Teucria luctu;
<Verg. Aen. 2.27>	panduntur portae; iuvat ire et Dorica castra
<Verg. Aen. 2.28>	desertosque videre locos litusque relictum. 
<Verg. Aen. 2.29>	Hic Dolopum manus, hic saevus tendebat Achilles;
<Verg. Aen. 2.30>	classibus hic locus; hic acie certare solebant. 
<Verg. Aen. 2.31>	Pars stupet innuptae donum exitiale Minervae,
<Verg. Aen. 2.32>	et molem mirantur equi; primusque Thymoetes
<Verg. Aen. 2.33>	duci intra muros hortatur et arce locari,
<Verg. Aen. 2.34>	sive dolo, seu iam Troiae sic fata ferebant. 
<Verg. Aen. 2.35>	At Capys, et quorum melior sententia menti,
<Verg. Aen. 2.36>	aut pelago Danaum insidias suspectaque dona
<Verg. Aen. 2.37>	praecipitare iubent, subiectisque urere flammis,
<Verg. Aen. 2.38>	aut terebrare cavas uteri et temptare latebras. 
<Verg. Aen. 2.39>	Scinditur incertum studia in contraria volgus. 
<Verg. Aen. 2.40>	Primus ibi ante omnis, magna comitante caterva,
<Verg. Aen. 2.41>	Laocoön ardens summa decurrit ab arce,
<Verg. Aen. 2.42>	et procul: “O miseri, quae tanta insania, cives? 
<Verg. Aen. 2.43>	Creditis avectos hostis?  Aut ulla putatis
<Verg. Aen. 2.44>	dona carere dolis Danaum?  Sic notus Ulixes? 
<Verg. Aen. 2.45>	aut hoc inclusi ligno occultantur Achivi,
<Verg. Aen. 2.46>	aut haec in nostros fabricata est machina muros
<Verg. Aen. 2.47>	inspectura domos venturaque desuper urbi,
<Verg. Aen. 2.48>	aut aliquis latet error; equo ne credite, Teucri. 
<Verg. Aen. 2.49>	Quicquid id est, timeo Danaos et dona ferentis.”
<Verg. Aen. 2.50>	Sic fatus, validis ingentem viribus hastam
<Verg. Aen. 2.51>	in latus inque feri curvam compagibus alvum
<Verg. Aen. 2.52>	contorsit: stetit illa tremens, uteroque recusso
<Verg. Aen. 2.53>	insonuere cavae gemitumque dedere cavernae. 
<Verg. Aen. 2.54>	Et, si fata deum, si mens non laeva fuisset,
<Verg. Aen. 2.55>	impulerat ferro Argolicas foedare latebras,
<Verg. Aen. 2.56>	Troiaque, nunc stares, Priamique arx alta, maneres. 
<Verg. Aen. 2.57>	Ecce, manus iuvenem interea post terga revinctum
<Verg. Aen. 2.58>	pastores magno ad regem clamore trahebant
<Verg. Aen. 2.59>	Dardanidae, qui se ignotum venientibus ultro,
<Verg. Aen. 2.60>	hoc ipsum ut strueret Troiamque aperiret Achivis,
<Verg. Aen. 2.61>	obtulerat, fidens animi atque in utrumque paratus,
<Verg. Aen. 2.62>	seu versare dolos, seu certae occumbere morti. 
<Verg. Aen. 2.63>	Undique visendi studio Troiana iuventus
<Verg. Aen. 2.64>	circumfusa ruit, certantque inludere capto. 
<Verg. Aen. 2.65>	Accipe nunc Danaum insidias, et crimine ab uno
<Verg. Aen. 2.66>	disce omnes. 
<Verg. Aen. 2.67>	Namque ut conspectu in medio turbatus, inermis
<Verg. Aen. 2.68>	constitit atque oculis Phrygia agmina circumspexit:
<Verg. Aen. 2.69>	“Heu, quae nunc tellus” inquit “quae me aequora possunt
<Verg. Aen. 2.70>	accipere?  Aut quid iam misero mihi denique restat,
<Verg. Aen. 2.71>	cui neque apud Danaos usquam locus, et super ipsi
<Verg. Aen. 2.72>	Dardanidae infensi poenas cum sanguine poscunt?”
<Verg. Aen. 2.73>	Quo gemitu conversi animi, compressus et omnis
<Verg. Aen. 2.74>	impetus.  Hortamur fari; quo sanguine cretus,
<Verg. Aen. 2.75>	quidve ferat, memoret, quae sit fiducia capto. 
<Verg. Aen. 2.76>	[Ille haec, deposita tandem formidine, fatur:]
<Verg. Aen. 2.77>	“Cuncta equidem tibi, Rex, fuerit quodcumque, fatebor
<Verg. Aen. 2.78>	vera, inquit; neque me Argolica de gente negabo:
<Verg. Aen. 2.79>	hoc primum; nec, si miserum Fortuna Sinonem
<Verg. Aen. 2.80>	finxit, vanum etiam mendacemque improba finget. 
<Verg. Aen. 2.81>	Fando aliquod si forte tuas pervenit ad auris
<Verg. Aen. 2.82>	Belidae nomen Palamedis et incluta fama
<Verg. Aen. 2.83>	gloria, quem falsa sub proditione Pelasgi
<Verg. Aen. 2.84>	insontem infando indicio, quia bella vetabat,
<Verg. Aen. 2.85>	demisere neci, nunc cassum lumine lugent. 
<Verg. Aen. 2.86>	Illi me comitem et consanguinitate propinquum
<Verg. Aen. 2.87>	pauper in arma pater primis huc misit ab annis,
<Verg. Aen. 2.88>	dum stabat regno incolumis regumque vigebat
<Verg. Aen. 2.89>	consiliis, et nos aliquod nomenque decusque
<Verg. Aen. 2.90>	gessimus.  Invidia postquam pellacis Ulixi — 
<Verg. Aen. 2.91>	haud ignota loquor — superis concessit ab oris,
<Verg. Aen. 2.92>	adflictus vitam in tenebris luctuque trahebam,
<Verg. Aen. 2.93>	et casum insontis mecum indignabar amici. 
<Verg. Aen. 2.94>	Nec tacui demens, et me, fors si qua tulisset,
<Verg. Aen. 2.95>	si patrios umquam remeassem victor ad Argos,
<Verg. Aen. 2.96>	promisi ultorem, et verbis odia aspera movi. 
<Verg. Aen. 2.97>	Hinc mihi prima mali labes, hinc semper Ulixes
<Verg. Aen. 2.98>	criminibus terrere novis, hinc spargere voces
<Verg. Aen. 2.99>	in volgum ambiguas, et quaerere conscius arma. 
<Verg. Aen. 2.100>	Nec requievit enim, donec, Calchante ministro — 
<Verg. Aen. 2.101>	sed quid ego haec autem nequiquam ingrata revolvo? 
<Verg. Aen. 2.102>	Quidve moror, si omnis uno ordine habetis Achivos,
<Verg. Aen. 2.103>	idque audire sat est?  Iamdudum sumite poenas,
<Verg. Aen. 2.104>	hoc Ithacus velit, et magno mercentur Atridae.”
<Verg. Aen. 2.105>	Tum vero ardemus scitari et quaerere causas,
<Verg. Aen. 2.106>	ignari scelerum tantorum artisque Pelasgae. 
<Verg. Aen. 2.107>	Prosequitur pavitans, et ficto pectore fatur:
<Verg. Aen. 2.108>	“Saepe fugam Danai Troia cupiere relicta
<Verg. Aen. 2.109>	moliri, et longo fessi discedere bello;
<Verg. Aen. 2.110>	fecissentque utinam!  Saepe illos aspera ponti
<Verg. Aen. 2.111>	interclusit hiemps, et terruit Auster euntis. 
<Verg. Aen. 2.112>	Praecipue, cum iam hic trabibus contextus acernis
<Verg. Aen. 2.113>	staret equus, toto sonuerunt aethere nimbi. 
<Verg. Aen. 2.114>	Suspensi Eurypylum scitantem oracula Phoebi
<Verg. Aen. 2.115>	mittimus, isque adytis haec tristia dicta reportat:
<Verg. Aen. 2.116>	“Sanguine placastis ventos et virgine caesa,
<Verg. Aen. 2.117>	cum primum Iliacas, Danai, venistis ad oras;
<Verg. Aen. 2.118>	sanguine quaerendi reditus, animaque litandum
<Verg. Aen. 2.119>	Argolica.” Volgi quae vox ut venit ad auris,
<Verg. Aen. 2.120>	obstipuere animi, gelidusque per ima cucurrit
<Verg. Aen. 2.121>	ossa tremor, cui fata parent, quem poscat Apollo. 
<Verg. Aen. 2.122>	“Hic Ithacus vatem magno Calchanta tumultu
<Verg. Aen. 2.123>	protrahit in medios; quae sint ea numina divom,
<Verg. Aen. 2.124>	flagitat; et mihi iam multi crudele canebant
<Verg. Aen. 2.125>	artificis scelus, et taciti ventura videbant. 
<Verg. Aen. 2.126>	Bis quinos silet ille dies, tectusque recusat
<Verg. Aen. 2.127>	prodere voce sua quemquam aut opponere morti. 
<Verg. Aen. 2.128>	Vix tandem, magnis Ithaci clamoribus actus,
<Verg. Aen. 2.129>	composito rumpit vocem, et me destinat arae. 
<Verg. Aen. 2.130>	Adsensere omnes, et, quae sibi quisque timebat,
<Verg. Aen. 2.131>	unius in miseri exitium conversa tulere. 
<Verg. Aen. 2.132>	Iamque dies infanda aderat; mihi sacra parari,
<Verg. Aen. 2.133>	et salsae fruges, et circum tempora vittae:
<Verg. Aen. 2.134>	eripui, fateor, leto me, et vincula rupi,
<Verg. Aen. 2.135>	limosoque lacu per noctem obscurus in ulva
<Verg. Aen. 2.136>	delitui, dum vela darent, si forte dedissent. 
<Verg. Aen. 2.137>	Nec mihi iam patriam antiquam spes ulla videndi,
<Verg. Aen. 2.138>	nec dulcis natos exoptatumque parentem;
<Verg. Aen. 2.139>	quos illi fors et poenas ob nostra reposcent
<Verg. Aen. 2.140>	effugia, et culpam hanc miserorum morte piabunt. 
<Verg. Aen. 2.141>	Quod te per superos et conscia numina veri,
<Verg. Aen. 2.142>	per si qua est quae restet adhuc mortalibus usquam
<Verg. Aen. 2.143>	intemerata fides, oro, miserere laborum
<Verg. Aen. 2.144>	tantorum, miserere animi non digna ferentis.”
<Verg. Aen. 2.145>	His lacrimis vitam damus, et miserescimus ultro. 
<Verg. Aen. 2.146>	Ipse viro primus manicas atque arta levari
<Verg. Aen. 2.147>	vincla iubet Priamus, dictisque ita fatur amicis:
<Verg. Aen. 2.148>	“Quisquis es, amissos hinc iam obliviscere Graios;
<Verg. Aen. 2.149>	noster eris, mihique haec edissere vera roganti:
<Verg. Aen. 2.150>	Quo molem hanc immanis equi statuere?  Quis auctor? 
<Verg. Aen. 2.151>	Quidve petunt?  Quae religio, aut quae machina belli?”
<Verg. Aen. 2.152>	Dixerat.  Ille, dolis instructus et arte Pelasga,
<Verg. Aen. 2.153>	sustulit exutas vinclis ad sidera palmas:
<Verg. Aen. 2.154>	“Vos, aeterni ignes, et non violabile vestrum
<Verg. Aen. 2.155>	testor numen” ait “vos arae ensesque nefandi,
<Verg. Aen. 2.156>	quos fugi, vittaeque deum, quas hostia gessi:
<Verg. Aen. 2.157>	fas mihi Graiorum sacrata resolvere iura,
<Verg. Aen. 2.158>	fas odisse viros, atque omnia ferre sub auras,
<Verg. Aen. 2.159>	si qua tegunt; teneor patriae nec legibus ullis. 
<Verg. Aen. 2.160>	Tu modo promissis maneas, servataque serves
<Verg. Aen. 2.161>	Troia fidem, si vera feram, si magna rependam. 
<Verg. Aen. 2.162>	“Omnis spes Danaum et coepti fiducia belli
<Verg. Aen. 2.163>	Palladis auxiliis semper stetit.  Impius ex quo
<Verg. Aen. 2.164>	Tydides sed enim scelerumque inventor Ulixes,
<Verg. Aen. 2.165>	fatale adgressi sacrato avellere templo
<Verg. Aen. 2.166>	Palladium, caesis summae custodibus arcis,
<Verg. Aen. 2.167>	corripuere sacram effigiem, manibusque cruentis
<Verg. Aen. 2.168>	virgineas ausi divae contingere vittas;
<Verg. Aen. 2.169>	ex illo fluere ac retro sublapsa referri
<Verg. Aen. 2.170>	spes Danaum, fractae vires, aversa deae mens. 
<Verg. Aen. 2.171>	Nec dubiis ea signa dedit Tritonia monstris. 
<Verg. Aen. 2.172>	Vix positum castris simulacrum, arsere coruscae
<Verg. Aen. 2.173>	luminibus flammae arrectis, salsusque per artus
<Verg. Aen. 2.174>	sudor iit, terque ipsa solo — mirabile dictu — 
<Verg. Aen. 2.175>	emicuit, parmamque ferens hastamque trementem. 
<Verg. Aen. 2.176>	“Extemplo temptanda fuga canit aequora Calchas,
<Verg. Aen. 2.177>	nec posse Argolicis exscindi Pergama telis,
<Verg. Aen. 2.178>	omina ni repetant Argis, numenque reducant,
<Verg. Aen. 2.179>	quod pelago et curvis secum avexere carinis. 
<Verg. Aen. 2.180>	Et nunc, quod patrias vento petiere Mycenas,
<Verg. Aen. 2.181>	arma deosque parant comites, pelagoque remenso
<Verg. Aen. 2.182>	improvisi aderunt: ita digerit omina Calchas. 
<Verg. Aen. 2.183>	Hanc pro Palladio moniti, pro numine laeso
<Verg. Aen. 2.184>	effigiem statuere, nefas quae triste piaret. 
<Verg. Aen. 2.185>	Hanc tamen immensam Calchas attollere molem
<Verg. Aen. 2.186>	roboribus textis caeloque educere iussit,
<Verg. Aen. 2.187>	ne recipi portis, aut duci in moenia possit,
<Verg. Aen. 2.188>	neu populum antiqua sub religione tueri. 
<Verg. Aen. 2.189>	Nam si vestra manus violasset dona Minervae,
<Verg. Aen. 2.190>	tum magnum exitium (quod di prius omen in ipsum
<Verg. Aen. 2.191>	convertant!) Priami imperio Phrygibusque futurum;
<Verg. Aen. 2.192>	sin manibus vestris vestram ascendisset in urbem,
<Verg. Aen. 2.193>	ultro Asiam magno Pelopea ad moenia bello
<Verg. Aen. 2.194>	venturam, et nostros ea fata manere nepotes.”
<Verg. Aen. 2.195>	Talibus insidiis periurique arte Sinonis
<Verg. Aen. 2.196>	credita res, captique dolis lacrimisque coactis,
<Verg. Aen. 2.197>	quos neque Tydides, nec Larisaeus Achilles,
<Verg. Aen. 2.198>	non anni domuere decem, non mille carinae. 
<Verg. Aen. 2.199>	Hic aliud maius miseris multoque tremendum
<Verg. Aen. 2.200>	obicitur magis, atque improvida pectora turbat. 
<Verg. Aen. 2.201>	Laocoön, ductus Neptuno sorte sacerdos,
<Verg. Aen. 2.202>	sollemnis taurum ingentem mactabat ad aras. 
<Verg. Aen. 2.203>	Ecce autem gemini a Tenedo tranquilla per alta — 
<Verg. Aen. 2.204>	horresco referens — immensis orbibus angues
<Verg. Aen. 2.205>	incumbunt pelago, pariterque ad litora tendunt;
<Verg. Aen. 2.206>	pectora quorum inter fluctus arrecta iubaeque
<Verg. Aen. 2.207>	sanguineae superant undas; pars cetera pontum
<Verg. Aen. 2.208>	pone legit, sinuatque immensa volumine terga. 
<Verg. Aen. 2.209>	Fit sonitus spumante salo; iamque arva tenebant,
<Verg. Aen. 2.210>	ardentisque oculos suffecti sanguine et igni,
<Verg. Aen. 2.211>	sibila lambebant linguis vibrantibus ora. 
<Verg. Aen. 2.212>	Diffugimus visu exsangues: illi agmine certo
<Verg. Aen. 2.213>	Laocoönta petunt; et primum parva duorum
<Verg. Aen. 2.214>	corpora natorum serpens amplexus uterque
<Verg. Aen. 2.215>	implicat, et miseros morsu depascitur artus;
<Verg. Aen. 2.216>	post ipsum auxilio subeuntem ac tela ferentem
<Verg. Aen. 2.217>	corripiunt, spirisque ligant ingentibus; et iam
<Verg. Aen. 2.218>	bis medium amplexi, bis collo squamea circum
<Verg. Aen. 2.219>	terga dati, superant capite et cervicibus altis. 
<Verg. Aen. 2.220>	Ille simul manibus tendit divellere nodos,
<Verg. Aen. 2.221>	perfusus sanie vittas atroque veneno,
<Verg. Aen. 2.222>	clamores simul horrendos ad sidera tollit:
<Verg. Aen. 2.223>	quales mugitus, fugit cum saucius aram
<Verg. Aen. 2.224>	taurus, et incertam excussit cervice securim. 
<Verg. Aen. 2.225>	At gemini lapsu delubra ad summa dracones
<Verg. Aen. 2.226>	effugiunt saevaeque petunt Tritonidis arcem,
<Verg. Aen. 2.227>	sub pedibusque deae clipeique sub orbe teguntur. 
<Verg. Aen. 2.228>	Tum vero tremefacta novus per pectora cunctis
<Verg. Aen. 2.229>	insinuat pavor, et scelus expendisse merentem
<Verg. Aen. 2.230>	Laocoönta ferunt, sacrum qui cuspide robur
<Verg. Aen. 2.231>	laeserit, et tergo sceleratam intorserit hastam. 
<Verg. Aen. 2.232>	Ducendum ad sedes simulacrum orandaque divae
<Verg. Aen. 2.233>	numina conclamant. 
<Verg. Aen. 2.234>	Dividimus muros et moenia pandimus urbis. 
<Verg. Aen. 2.235>	Accingunt omnes operi, pedibusque rotarum
<Verg. Aen. 2.236>	subiciunt lapsus, et stuppea vincula collo
<Verg. Aen. 2.237>	intendunt: scandit fatalis machina muros,
<Verg. Aen. 2.238>	feta armis.  Pueri circum innuptaeque puellae
<Verg. Aen. 2.239>	sacra canunt, funemque manu contingere gaudent. 
<Verg. Aen. 2.240>	Illa subit, mediaeque minans inlabitur urbi. 
<Verg. Aen. 2.241>	O patria, O divom domus Ilium, et incluta bello
<Verg. Aen. 2.242>	moenia Dardanidum, quater ipso in limine portae
<Verg. Aen. 2.243>	substitit, atque utero sonitum quater arma dedere:
<Verg. Aen. 2.244>	instamus tamen inmemores caecique furore,
<Verg. Aen. 2.245>	et monstrum infelix sacrata sistimus arce. 
<Verg. Aen. 2.246>	Tunc etiam fatis aperit Cassandra futuris
<Verg. Aen. 2.247>	ora, dei iussu non umquam credita Teucris. 
<Verg. Aen. 2.248>	Nos delubra deum miseri, quibus ultimus esset
<Verg. Aen. 2.249>	ille dies, festa velamus fronde per urbem. 
<Verg. Aen. 2.250>	“Vertitur interea caelum et ruit oceano nox,
<Verg. Aen. 2.251>	involvens umbra magna terramque polumque
<Verg. Aen. 2.252>	Myrmidonumque dolos; fusi per moenia Teucri
<Verg. Aen. 2.253>	conticuere, sopor fessos complectitur artus:
<Verg. Aen. 2.254>	et iam Argiva phalanx instructis navibus ibat
<Verg. Aen. 2.255>	a Tenedo tacitae per amica silentia lunae
<Verg. Aen. 2.256>	litora nota petens, flammas cum regia puppis
<Verg. Aen. 2.257>	extulerat, fatisque deum defensus iniquis
<Verg. Aen. 2.258>	inclusos utero Danaos et pinea furtim
<Verg. Aen. 2.259>	laxat claustra Sinon.  Illos patefactus ad auras
<Verg. Aen. 2.260>	reddit equus, laetique cavo se robore promunt
<Verg. Aen. 2.261>	Thessandrus Sthenelusque duces, et dirus Ulixes,
<Verg. Aen. 2.262>	demissum lapsi per funem, Acamasque, Thoasque,
<Verg. Aen. 2.263>	Pelidesque Neoptolemus, primusque Machaon,
<Verg. Aen. 2.264>	et Menelaus, et ipse doli fabricator Epeos. 
<Verg. Aen. 2.265>	Invadunt urbem somno vinoque sepultam;
<Verg. Aen. 2.266>	caeduntur vigiles, portisque patentibus omnis
<Verg. Aen. 2.267>	accipiunt socios atque agmina conscia iungunt. 
<Verg. Aen. 2.268>	Tempus erat, quo prima quies mortalibus aegris
<Verg. Aen. 2.269>	incipit, et dono divom gratissima serpit. 
<Verg. Aen. 2.270>	In somnis, ecce, ante oculos maestissimus Hector
<Verg. Aen. 2.271>	visus adesse mihi, largosque effundere fletus,
<Verg. Aen. 2.272>	raptatus bigis, ut quondam, aterque cruento
<Verg. Aen. 2.273>	pulvere, perque pedes traiectus lora tumentis. 
<Verg. Aen. 2.274>	Ei mihi, qualis erat, quantum mutatus ab illo
<Verg. Aen. 2.275>	Hectore, qui redit exuvias indutus Achilli,
<Verg. Aen. 2.276>	vel Danaum Phrygios iaculatus puppibus ignis,
<Verg. Aen. 2.277>	squalentem barbam et concretos sanguine crinis
<Verg. Aen. 2.278>	volneraque illa gerens, quae circum plurima muros
<Verg. Aen. 2.279>	accepit patrios.  Ultro flens ipse videbar
<Verg. Aen. 2.280>	Compellare virum et maestas expromere voces:
<Verg. Aen. 2.281>	“O lux Dardaniae, spes O fidissima Teucrum,
<Verg. Aen. 2.282>	quae tantae tenuere morae?  Quibus Hector ab oris
<Verg. Aen. 2.283>	exspectate venis?  Ut te post multa tuorum
<Verg. Aen. 2.284>	funera, post varios hominumque urbisque labores
<Verg. Aen. 2.285>	defessi aspicimus!  Quae causa indigna serenos
<Verg. Aen. 2.286>	foedavit voltus?  Aut cur haec volnera cerno?”
<Verg. Aen. 2.287>	Ille nihil, nec me quaerentem vana moratur,
<Verg. Aen. 2.288>	sed graviter gemitus imo de pectore ducens,
<Verg. Aen. 2.289>	“Heu fuge, nate dea, teque his, ait, eripe flammis. 
<Verg. Aen. 2.290>	Hostis habet muros; ruit alto a culmine Troia. 
<Verg. Aen. 2.291>	Sat patriae Priamoque datum: si Pergama dextra
<Verg. Aen. 2.292>	defendi possent, etiam hac defensa fuissent. 
<Verg. Aen. 2.293>	Sacra suosque tibi commendat Troia penatis:
<Verg. Aen. 2.294>	hos cape fatorum comites, his moenia quaere
<Verg. Aen. 2.295>	magna, pererrato statues quae denique ponto.”
<Verg. Aen. 2.296>	Sic ait, et manibus vittas Vestamque potentem
<Verg. Aen. 2.297>	aeternumque adytis effert penetralibus ignem. 
<Verg. Aen. 2.298>	Diverso interea miscentur moenia luctu,
<Verg. Aen. 2.299>	et magis atque magis, quamquam secreta parentis
<Verg. Aen. 2.300>	Anchisae domus arboribusque obtecta recessit,
<Verg. Aen. 2.301>	clarescunt sonitus, armorumque ingruit horror. 
<Verg. Aen. 2.302>	Excutior somno, et summi fastigia tecti
<Verg. Aen. 2.303>	ascensu supero, atque arrectis auribus adsto:
<Verg. Aen. 2.304>	in segetem veluti cum flamma furentibus austris
<Verg. Aen. 2.305>	incidit, aut rapidus montano flumine torrens
<Verg. Aen. 2.306>	sternit agros, sternit sata laeta boumque labores,
<Verg. Aen. 2.307>	praecipitisque trahit silvas, stupet inscius alto
<Verg. Aen. 2.308>	accipiens sonitum saxi de vertice pastor. 
<Verg. Aen. 2.309>	Tum vero manifesta fides, Danaumque patescunt
<Verg. Aen. 2.310>	insidiae.  Iam Deiphobi dedit ampla ruinam
<Verg. Aen. 2.311>	Volcano superante domus; iam proxumus ardet
<Verg. Aen. 2.312>	Ucalegon; Sigea igni freta lata relucent. 
<Verg. Aen. 2.313>	Exoritur clamorque virum clangorque tubarum. 
<Verg. Aen. 2.314>	Arma amens capio; nec sat rationis in armis,
<Verg. Aen. 2.315>	sed glomerare manum bello et concurrere in arcem
<Verg. Aen. 2.316>	cum sociis ardent animi; furor iraque mentem
<Verg. Aen. 2.317>	praecipitant, pulchrumque mori succurrit in armis. 
<Verg. Aen. 2.318>	Ecce autem telis Panthus elapsus Achivom,
<Verg. Aen. 2.319>	Panthus Othryades, arcis Phoebique sacerdos,
<Verg. Aen. 2.320>	sacra manu victosque deos parvumque nepotem
<Verg. Aen. 2.321>	ipse trahit, cursuque amens ad limina tendit. 
<Verg. Aen. 2.322>	“Quo res summa, loco, Panthu?  Quam prendimus arcem?”
<Verg. Aen. 2.323>	Vix ea fatus eram, gemitu cum talia reddit:
<Verg. Aen. 2.324>	“Venit summa dies et ineluctabile tempus
<Verg. Aen. 2.325>	Dardaniae: fuimus Troes, fuit Ilium et ingens
<Verg. Aen. 2.326>	gloria Teucrorum; ferus omnia Iuppiter Argos
<Verg. Aen. 2.327>	transtulit; incensa Danai dominantur in urbe. 
<Verg. Aen. 2.328>	Arduus armatos mediis in moenibus adstans
<Verg. Aen. 2.329>	fundit equus, victorque Sinon incendia miscet
<Verg. Aen. 2.330>	insultans; portis alii bipatentibus adsunt,
<Verg. Aen. 2.331>	milia quot magnis umquam venere Mycenis;
<Verg. Aen. 2.332>	obsedere alii telis angusta viarum
<Verg. Aen. 2.333>	oppositi; stat ferri acies mucrone corusco
<Verg. Aen. 2.334>	stricta, parata neci; vix primi proelia temptant
<Verg. Aen. 2.335>	portarum vigiles, et caeco Marte resistunt.”
<Verg. Aen. 2.336>	Talibus Othryadae dictis et numine divom
<Verg. Aen. 2.337>	in flammas et in arma feror, quo tristis Erinys,
<Verg. Aen. 2.338>	quo fremitus vocat et sublatus ad aethera clamor. 
<Verg. Aen. 2.339>	Addunt se socios Rhipeus et maximus armis
<Verg. Aen. 2.340>	Epytus oblati per lunam Hypanisque Dymasque,
<Verg. Aen. 2.341>	et lateri adglomerant nostro, iuvenisque Coroebus,
<Verg. Aen. 2.342>	Mygdonides: illis ad Troiam forte diebus
<Verg. Aen. 2.343>	venerat, insano Cassandrae incensus amore,
<Verg. Aen. 2.344>	et gener auxilium Priamo Phrygibusque ferebat,
<Verg. Aen. 2.345>	infelix, qui non sponsae praecepta furentis
<Verg. Aen. 2.346>	audierit. 
<Verg. Aen. 2.347>	Quos ubi confertos audere in proelia vidi,
<Verg. Aen. 2.348>	incipio super his: “Iuvenes, fortissima frustra
<Verg. Aen. 2.349>	pectora, si vobis audentem extrema cupido
<Verg. Aen. 2.350>	certa sequi, quae sit rebus fortuna videtis:
<Verg. Aen. 2.351>	excessere omnes, adytis arisque relictis,
<Verg. Aen. 2.352>	di, quibus imperium hoc steterat; succurritis urbi
<Verg. Aen. 2.353>	incensae; moriamur et in media arma ruamus. 
<Verg. Aen. 2.354>	Una salus victis, nullam sperare salutem.”
<Verg. Aen. 2.355>	Sic animis iuvenum furor additus: inde, lupi ceu
<Verg. Aen. 2.356>	raptores atra in nebula, quos improba ventris
<Verg. Aen. 2.357>	exegit caecos rabies, catulique relicti
<Verg. Aen. 2.358>	faucibus exspectant siccis, per tela, per hostis
<Verg. Aen. 2.359>	vadimus haud dubiam in mortem, mediaeque tenemus
<Verg. Aen. 2.360>	urbis iter; nox atra cava circumvolat umbra. 
<Verg. Aen. 2.361>	Quis cladem illius noctis, quis funera fando
<Verg. Aen. 2.362>	explicet, aut possit lacrimis aequare labores? 
<Verg. Aen. 2.363>	Urbs antiqua ruit, multos dominata per annos;
<Verg. Aen. 2.364>	plurima perque vias sternuntur inertia passim
<Verg. Aen. 2.365>	corpora, perque domos et religiosa deorum
<Verg. Aen. 2.366>	limina.  Nec soli poenas dant sanguine Teucri;
<Verg. Aen. 2.367>	quondam etiam victis redit in praecordia virtus
<Verg. Aen. 2.368>	victoresque cadunt Danai: crudelis ubique
<Verg. Aen. 2.369>	luctus, ubique pavor, et plurima mortis imago. 
<Verg. Aen. 2.370>	Primus se, Danaum magna comitante caterva,
<Verg. Aen. 2.371>	Androgeos offert nobis, socia agmina credens
<Verg. Aen. 2.372>	inscius, atque ultro verbis compellat amicis:
<Verg. Aen. 2.373>	“Festinate, viri: nam quae tam sera moratur
<Verg. Aen. 2.374>	segnities?  Alii rapiunt incensa feruntque
<Verg. Aen. 2.375>	Pergama; vos celsis nunc primum a navibus itis.”
<Verg. Aen. 2.376>	Dixit, et extemplo, neque enim responsa dabantur
<Verg. Aen. 2.377>	fida satis, sensit medios delapsus in hostis. 
<Verg. Aen. 2.378>	Obstipuit, retroque pedem cum voce repressit:
<Verg. Aen. 2.379>	inprovisum aspris veluti qui sentibus anguem
<Verg. Aen. 2.380>	pressit humi nitens, trepidusque repente refugit
<Verg. Aen. 2.381>	attollentem iras et caerula colla tumentem;
<Verg. Aen. 2.382>	haud secus Androgeos visu tremefactus abibat. 
<Verg. Aen. 2.383>	Inruimus, densis et circumfundimur armis,
<Verg. Aen. 2.384>	ignarosque loci passim et formidine captos
<Verg. Aen. 2.385>	sternimus: adspirat primo fortuna labori. 
<Verg. Aen. 2.386>	Atque hic successu exsultans animisque Coroebus,
<Verg. Aen. 2.387>	“O socii, qua prima” inquit “fortuna salutis
<Verg. Aen. 2.388>	monstrat iter, quoque ostendit se dextra, sequamur
<Verg. Aen. 2.389>	mutemus clipeos, Danaumque insignia nobis
<Verg. Aen. 2.390>	aptemus: dolus an virtus, quis in hoste requirat? 
<Verg. Aen. 2.391>	Arma dabunt ipsi.” Sic fatus, deinde comantem
<Verg. Aen. 2.392>	Androgei galeam clipeique insigne decorum
<Verg. Aen. 2.393>	induitur, laterique Argivum accommodat ensem. 
<Verg. Aen. 2.394>	Hoc Rhipeus, hoc ipse Dymas omnisque iuventus
<Verg. Aen. 2.395>	laeta facit; spoliis se quisque recentibus armat. 
<Verg. Aen. 2.396>	Vadimus immixti Danais haud numine nostro,
<Verg. Aen. 2.397>	multaque per caecam congressi proelia noctem
<Verg. Aen. 2.398>	conserimus, multos Danaum demittimus Orco. 
<Verg. Aen. 2.399>	Diffugiunt alii ad navis, et litora cursu
<Verg. Aen. 2.400>	fida petunt: pars ingentem formidine turpi
<Verg. Aen. 2.401>	scandunt rursus equum et nota conduntur in alvo. 
<Verg. Aen. 2.402>	Heu nihil invitis fas quemquam fidere divis! 
<Verg. Aen. 2.403>	Ecce trahebatur passis Priameïa virgo
<Verg. Aen. 2.404>	crinibus a templo Cassandra adytisque Minervae,
<Verg. Aen. 2.405>	ad caelum tendens ardentia lumina frustra, — 
<Verg. Aen. 2.406>	lumina, nam teneras arcebant vincula palmas. 
<Verg. Aen. 2.407>	Non tulit hanc speciem furiata mente Coroebus,
<Verg. Aen. 2.408>	et sese medium iniecit periturus in agmen. 
<Verg. Aen. 2.409>	Consequimur cuncti et densis incurrimus armis. 
<Verg. Aen. 2.410>	Hic primum ex alto delubri culmine telis
<Verg. Aen. 2.411>	nostrorum obruimur, oriturque miserrima caedes
<Verg. Aen. 2.412>	armorum facie et Graiarum errore iubarum. 
<Verg. Aen. 2.413>	Tum Danai gemitu atque ereptae virginis ira
<Verg. Aen. 2.414>	undique collecti invadunt, acerrimus Aiax,
<Verg. Aen. 2.415>	et gemini Atridae, Dolopumque exercitus omnis;
<Verg. Aen. 2.416>	adversi rupto ceu quondam turbine venti
<Verg. Aen. 2.417>	confligunt, Zephyrusque Notusque et laetus Eois
<Verg. Aen. 2.418>	Eurus equis; stridunt silvae, saevitque tridenti
<Verg. Aen. 2.419>	spumeus atque imo Nereus ciet aequora fundo. 
<Verg. Aen. 2.420>	Illi etiam, si quos obscura nocte per umbram
<Verg. Aen. 2.421>	fudimus insidiis totaque agitavimus urbe,
<Verg. Aen. 2.422>	apparent; primi clipeos mentitaque tela
<Verg. Aen. 2.423>	adgnoscunt, atque ora sono discordia signant. 
<Verg. Aen. 2.424>	Ilicet obruimur numero; primusque Coroebus
<Verg. Aen. 2.425>	Penelei dextra divae armipotentis ad aram
<Verg. Aen. 2.426>	procumbit; cadit et Rhipeus, iustissimus unus
<Verg. Aen. 2.427>	qui fuit in Teucris et servantissimus aequi:
<Verg. Aen. 2.428>	dis aliter visum; pereunt Hypanisque Dymasque
<Verg. Aen. 2.429>	confixi a sociis; nec te tua plurima, Panthu,
<Verg. Aen. 2.430>	labentem pietas nec Apollinis infula texit. 
<Verg. Aen. 2.431>	Iliaci cineres et flamma extrema meorum,
<Verg. Aen. 2.432>	testor, in occasu vestro nec tela nec ullas
<Verg. Aen. 2.433>	vitavisse vices Danaum, et, si fata fuissent
<Verg. Aen. 2.434>	ut caderem, meruisse manu.  Divellimur inde,
<Verg. Aen. 2.435>	Iphitus et Pelias mecum, quorum Iphitus aevo
<Verg. Aen. 2.436>	iam gravior, Pelias et volnere tardus Ulixi;
<Verg. Aen. 2.437>	protinus ad sedes Priami clamore vocati. 
<Verg. Aen. 2.438>	Hic vero ingentem pugnam, ceu cetera nusquam
<Verg. Aen. 2.439>	bella forent, nulli tota morerentur in urbe. 
<Verg. Aen. 2.440>	Sic Martem indomitum, Danaosque ad tecta ruentis
<Verg. Aen. 2.441>	cernimus, obsessumque acta testudine limen. 
<Verg. Aen. 2.442>	Haerent parietibus scalae, postisque sub ipsos
<Verg. Aen. 2.443>	nituntur gradibus, clipeosque ad tela sinistris
<Verg. Aen. 2.444>	protecti obiciunt, prensant fastigia dextris. 
<Verg. Aen. 2.445>	Dardanidae contra turris ac tota domorum
<Verg. Aen. 2.446>	culmina convellunt; his se, quando ultima cernunt,
<Verg. Aen. 2.447>	extrema iam in morte parant defendere telis;
<Verg. Aen. 2.448>	auratasque trabes, veterum decora alta parentum,
<Verg. Aen. 2.449>	devolvunt; alii strictis mucronibus imas
<Verg. Aen. 2.450>	obsedere fores; has servant agmine denso. 
<Verg. Aen. 2.451>	Instaurati animi, regis succurrere tectis,
<Verg. Aen. 2.452>	auxilioque levare viros, vimque addere victis. 
<Verg. Aen. 2.453>	Limen erat caecaeque fores et pervius usus
<Verg. Aen. 2.454>	tectorum inter se Priami, postesque relicti
<Verg. Aen. 2.455>	a tergo, infelix qua se, dum regna manebant,
<Verg. Aen. 2.456>	saepius Andromache ferre incomitata solebat
<Verg. Aen. 2.457>	ad soceros, et avo puerum Astyanacta trahebat. 
<Verg. Aen. 2.458>	Evado ad summi fastigia culminis, unde
<Verg. Aen. 2.459>	tela manu miseri iactabant inrita Teucri. 
<Verg. Aen. 2.460>	Turrim in praecipiti stantem summisque sub astra
<Verg. Aen. 2.461>	eductam tectis, unde omnis Troia videri
<Verg. Aen. 2.462>	et Danaum solitae naves et Achaia castra,
<Verg. Aen. 2.463>	adgressi ferro circum, qua summa labantis
<Verg. Aen. 2.464>	iuncturas tabulata dabant, convellimus altis
<Verg. Aen. 2.465>	sedibus, impulimusque; ea lapsa repente ruinam
<Verg. Aen. 2.466>	cum sonitu trahit et Danaum super agmina late
<Verg. Aen. 2.467>	incidit: ast alii subeunt, nec saxa, nec ullum
<Verg. Aen. 2.468>	telorum interea cessat genus. 
<Verg. Aen. 2.469>	Vestibulum ante ipsum primoque in limine Pyrrhus
<Verg. Aen. 2.470>	exsultat, telis et luce coruscus aëna;
<Verg. Aen. 2.471>	qualis ubi in lucem coluber mala gramina pastus
<Verg. Aen. 2.472>	frigida sub terra tumidum quem bruma tegebat,
<Verg. Aen. 2.473>	nunc, positis novus exuviis nitidusque iuventa,
<Verg. Aen. 2.474>	lubrica convolvit sublato pectore terga
<Verg. Aen. 2.475>	arduus ad solem, et linguis micat ore trisulcis. 
<Verg. Aen. 2.476>	Una ingens Periphas et equorum agitator Achillis,
<Verg. Aen. 2.477>	armiger Automedon, una omnis Scyria pubes
<Verg. Aen. 2.478>	succedunt tecto, et flammas ad culmina iactant. 
<Verg. Aen. 2.479>	Ipse inter primos correpta dura bipenni
<Verg. Aen. 2.480>	limina perrumpit, postisque a cardine vellit
<Verg. Aen. 2.481>	aeratos; iamque excisa trabe firma cavavit
<Verg. Aen. 2.482>	robora, et ingentem lato dedit ore fenestram. 
<Verg. Aen. 2.483>	Adparet domus intus, et atria longa patescunt;
<Verg. Aen. 2.484>	adparent Priami et veterum penetralia regum,
<Verg. Aen. 2.485>	armatosque vident stantis in limine primo. 
<Verg. Aen. 2.486>	At domus interior gemitu miseroque tumultu
<Verg. Aen. 2.487>	miscetur, penitusque cavae plangoribus aedes
<Verg. Aen. 2.488>	femineis ululant; ferit aurea sidera clamor. 
<Verg. Aen. 2.489>	Tum pavidae tectis matres ingentibus errant;
<Verg. Aen. 2.490>	amplexaeque tenent postis atque oscula figunt. 
<Verg. Aen. 2.491>	Instat vi patria Pyrrhus; nec claustra, neque ipsi
<Verg. Aen. 2.492>	custodes sufferre valent; labat ariete crebro
<Verg. Aen. 2.493>	ianua, et emoti procumbunt cardine postes. 
<Verg. Aen. 2.494>	Fit via vi; rumpunt aditus, primosque trucidant
<Verg. Aen. 2.495>	immissi Danai, et late loca milite complent. 
<Verg. Aen. 2.496>	Non sic, aggeribus ruptis cum spumeus amnis
<Verg. Aen. 2.497>	exiit, oppositasque evicit gurgite moles,
<Verg. Aen. 2.498>	fertur in arva furens cumulo, camposque per omnis
<Verg. Aen. 2.499>	cum stabulis armenta trahit.  Vidi ipse furentem
<Verg. Aen. 2.500>	caede Neoptolemum geminosque in limine Atridas;
<Verg. Aen. 2.501>	vidi Hecubam centumque nurus, Priamumque per aras
<Verg. Aen. 2.502>	sanguine foedantem, quos ipse sacraverat, ignis. 
<Verg. Aen. 2.503>	Quinquaginta illi thalami, spes tanta nepotum,
<Verg. Aen. 2.504>	barbarico postes auro spoliisque superbi,
<Verg. Aen. 2.505>	procubuere; tenent Danai, qua deficit ignis. 
<Verg. Aen. 2.506>	Forsitan et Priami fuerint quae fata requiras. 
<Verg. Aen. 2.507>	Urbis uti captae casum convolsaque vidit
<Verg. Aen. 2.508>	limina tectorum et medium in penetralibus hostem,
<Verg. Aen. 2.509>	arma diu senior desueta trementibus aevo
<Verg. Aen. 2.510>	circumdat nequiquam umeris, et inutile ferrum
<Verg. Aen. 2.511>	cingitur, ac densos fertur moriturus in hostis. 
<Verg. Aen. 2.512>	Aedibus in mediis nudoque sub aetheris axe
<Verg. Aen. 2.513>	ingens ara fuit iuxtaque veterrima laurus,
<Verg. Aen. 2.514>	incumbens arae atque umbra complexa Penatis. 
<Verg. Aen. 2.515>	Hic Hecuba et natae nequiquam altaria circum,
<Verg. Aen. 2.516>	praecipites atra ceu tempestate columbae,
<Verg. Aen. 2.517>	condensae et divom amplexae simulacra sedebant. 
<Verg. Aen. 2.518>	Ipsum autem sumptis Priamum iuvenalibus armis
<Verg. Aen. 2.519>	ut vidit, “Quae mens tam dira, miserrime coniunx,
<Verg. Aen. 2.520>	impulit his cingi telis?  Aut quo ruis?” inquit;
<Verg. Aen. 2.521>	“Non tali auxilio nec defensoribus istis
<Verg. Aen. 2.522>	tempus eget, non, si ipse meus nunc adforet Hector. 
<Verg. Aen. 2.523>	Huc tandem concede; haec ara tuebitur omnis,
<Verg. Aen. 2.524>	aut moriere simul.” Sic ore effata recepit
<Verg. Aen. 2.525>	ad sese et sacra longaevum in sede locavit. 
<Verg. Aen. 2.526>	Ecce autem elapsus Pyrrhi de caede Polites,
<Verg. Aen. 2.527>	unus natorum Priami, per tela, per hostis
<Verg. Aen. 2.528>	porticibus longis fugit, et vacua atria lustrat
<Verg. Aen. 2.529>	saucius: illum ardens infesto volnere Pyrrhus
<Verg. Aen. 2.530>	insequitur, iam iamque manu tenet et premit hasta. 
<Verg. Aen. 2.531>	Ut tandem ante oculos evasit et ora parentum,
<Verg. Aen. 2.532>	concidit, ac multo vitam cum sanguine fudit. 
<Verg. Aen. 2.533>	Hic Priamus, quamquam in media iam morte tenetur,
<Verg. Aen. 2.534>	non tamen abstinuit, nec voci iraeque pepercit:
<Verg. Aen. 2.535>	“At tibi pro scelere,” exclamat, “pro talibus ausis,
<Verg. Aen. 2.536>	di, si qua est caelo pietas, quae talia curet,
<Verg. Aen. 2.537>	persolvant grates dignas et praemia reddant
<Verg. Aen. 2.538>	debita, qui nati coram me cernere letum
<Verg. Aen. 2.539>	fecisti et patrios foedasti funere voltus. 
<Verg. Aen. 2.540>	At non ille, satum quo te mentiris, Achilles
<Verg. Aen. 2.541>	talis in hoste fuit Priamo; sed iura fidemque
<Verg. Aen. 2.542>	supplicis erubuit, corpusque exsangue sepulchro
<Verg. Aen. 2.543>	reddidit Hectoreum, meque in mea regna remisit.”
<Verg. Aen. 2.544>	Sic fatus senior, telumque imbelle sine ictu
<Verg. Aen. 2.545>	coniecit, rauco quod protinus aere repulsum
<Verg. Aen. 2.546>	e summo clipei nequiquam umbone pependit. 
<Verg. Aen. 2.547>	Cui Pyrrhus: “Referes ergo haec et nuntius ibis
<Verg. Aen. 2.548>	Pelidae genitori; illi mea tristia facta
<Verg. Aen. 2.549>	degeneremque Neoptolemum narrare memento. 
<Verg. Aen. 2.550>	Nunc morere.” Hoc dicens altaria ad ipsa trementem
<Verg. Aen. 2.551>	traxit et in multo lapsantem sanguine nati,
<Verg. Aen. 2.552>	implicuitque comam laeva, dextraque coruscum
<Verg. Aen. 2.553>	extulit, ac lateri capulo tenus abdidit ensem. 
<Verg. Aen. 2.554>	Haec finis Priami fatorum; hic exitus illum
<Verg. Aen. 2.555>	sorte tulit, Troiam incensam et prolapsa videntem
<Verg. Aen. 2.556>	Pergama, tot quondam populis terrisque superbum
<Verg. Aen. 2.557>	regnatorem Asiae.  Iacet ingens litore truncus,
<Verg. Aen. 2.558>	avolsumque umeris caput, et sine nomine corpus. 
<Verg. Aen. 2.559>	At me tum primum saevus circumstetit horror
<Verg. Aen. 2.560>	Obstipui; subiit cari genitoris imago,
<Verg. Aen. 2.561>	ut regem aequaevum crudeli volnere vidi
<Verg. Aen. 2.562>	vitam exhalantem; subiit deserta Creüsa,
<Verg. Aen. 2.563>	et direpta domus, et parvi casus Iuli. 
<Verg. Aen. 2.564>	Respicio, et quae sit me circum copia lustro. 
<Verg. Aen. 2.565>	Deseruere omnes defessi, et corpora saltu
<Verg. Aen. 2.566>	ad terram misere aut ignibus aegra dedere. 
<Verg. Aen. 2.567>	[Iamque adeo super unus eram, cum limina Vestae
<Verg. Aen. 2.568>	servantem et tacitam secreta in sede latentem
<Verg. Aen. 2.569>	Tyndarida aspicio: dant clara incendia lucem
<Verg. Aen. 2.570>	erranti passimque oculos per cuncta ferenti. 
<Verg. Aen. 2.571>	Illa sibi infestos eversa ob Pergama Teucros
<Verg. Aen. 2.572>	et poenas Danaum et deserti coniugis iras
<Verg. Aen. 2.573>	praemetuens, Troiae et patriae communis Erinys,
<Verg. Aen. 2.574>	abdiderat sese atque aris invisa sedebat. 
<Verg. Aen. 2.575>	Exarsere ignes animo; subit ira cadentem
<Verg. Aen. 2.576>	ulcisci patriam et sceleratas sumere poenas. 
<Verg. Aen. 2.577>	“Scilicet haec Spartam incolumis patriasque Mycenas
<Verg. Aen. 2.578>	aspiciet, partoque ibit regina triumpho,
<Verg. Aen. 2.579>	coniugiumque, domumque, patres, natosque videbit,
<Verg. Aen. 2.580>	Iliadum turba et Phrygiis comitata ministris? 
<Verg. Aen. 2.581>	Occiderit ferro Priamus, Troia arserit igni? 
<Verg. Aen. 2.582>	Dardanium totiens sudarit sanguine litus? 
<Verg. Aen. 2.583>	Non ita: namque etsi nullum memorabile nomen
<Verg. Aen. 2.584>	feminea in poena est, nec habet victoria laudem,
<Verg. Aen. 2.585>	extinxisse nefas tamen et sumpsisse merentis
<Verg. Aen. 2.586>	laudabor poenas, animumque explesse iuvabit
<Verg. Aen. 2.587>	ultricis flammae, et cineres satiasse meorum.”
<Verg. Aen. 2.588>	Talia iactabam, et furiata mente ferebar:]
<Verg. Aen. 2.589>	cum mihi se, non ante oculis tam clara, videndam
<Verg. Aen. 2.590>	obtulit et pura per noctem in luce refulsit
<Verg. Aen. 2.591>	alma parens, confessa deam, qualisque videri
<Verg. Aen. 2.592>	caelicolis et quanta solet, dextraque prehensum
<Verg. Aen. 2.593>	continuit, roseoque haec insuper addidit ore:
<Verg. Aen. 2.594>	“Nate, quis indomitas tantus dolor excitat iras? 
<Verg. Aen. 2.595>	Quid furis, aut quonam nostri tibi cura recessit? 
<Verg. Aen. 2.596>	Non prius aspicies, ubi fessum aetate parentem
<Verg. Aen. 2.597>	liqueris Anchisen; superet coniunxne Creüsa,
<Verg. Aen. 2.598>	Ascaniusque puer?  Quos omnes undique Graiae
<Verg. Aen. 2.599>	circum errant acies, et, ni mea cura resistat,
<Verg. Aen. 2.600>	iam flammae tulerint inimicus et hauserit ensis. 
<Verg. Aen. 2.601>	Non tibi Tyndaridis facies invisa Lacaenae
<Verg. Aen. 2.602>	culpatusve Paris: divom inclementia, divom,
<Verg. Aen. 2.603>	has evertit opes sternitque a culmine Troiam. 
<Verg. Aen. 2.604>	Aspice — namque omnem, quae nunc obducta tuenti
<Verg. Aen. 2.605>	mortalis hebetat visus tibi et umida circum
<Verg. Aen. 2.606>	caligat, nubem eripiam; tu ne qua parentis
<Verg. Aen. 2.607>	iussa time, neu praeceptis parere recusa: — 
<Verg. Aen. 2.608>	hic, ubi disiectas moles avolsaque saxis
<Verg. Aen. 2.609>	saxa vides mixtoque undantem pulvere fumum. 
<Verg. Aen. 2.610>	Neptunus muros magnoque emota tridenti
<Verg. Aen. 2.611>	fundamenta quatit, totamque a sedibus urbem
<Verg. Aen. 2.612>	eruit; hic Iuno Scaeas saevissima portas
<Verg. Aen. 2.613>	prima tenet, sociumque furens a navibus agmen
<Verg. Aen. 2.614>	ferro accincta vocat. 
<Verg. Aen. 2.615>	Iam summas arces Tritonia, respice, Pallas
<Verg. Aen. 2.616>	insedit, nimbo effulgens et Gorgone saeva. 
<Verg. Aen. 2.617>	Ipse pater Danais animos viresque secundas
<Verg. Aen. 2.618>	sufficit, ipse deos in Dardana suscitat arma. 
<Verg. Aen. 2.619>	Eripe, nate, fugam, finemque impone labori. 
<Verg. Aen. 2.620>	Nusquam abero, et tutum patrio te limine sistam.”
<Verg. Aen. 2.621>	Dixerat, et spissis noctis se condidit umbris. 
<Verg. Aen. 2.622>	Adparent dirae facies inimicaque Troiae
<Verg. Aen. 2.623>	numina magna deum. 
<Verg. Aen. 2.624>	Tum vero omne mihi visum considere in ignis
<Verg. Aen. 2.625>	Ilium et ex imo verti Neptunia Troia;
<Verg. Aen. 2.626>	ac veluti summis antiquam in montibus ornum
<Verg. Aen. 2.627>	cum ferro accisam crebrisque bipennibus instant
<Verg. Aen. 2.628>	eruere agricolae certatim, — illa usque minatur
<Verg. Aen. 2.629>	et tremefacta comam concusso vertice nutat,
<Verg. Aen. 2.630>	volneribus donec paulatim evicta, supremum
<Verg. Aen. 2.631>	congemuit, traxitque iugis avolsa ruinam. 
<Verg. Aen. 2.632>	Descendo, ac ducente deo flammam inter et hostis
<Verg. Aen. 2.633>	expedior; dant tela locum, flammaeque recedunt. 
<Verg. Aen. 2.634>	Atque ubi iam patriae perventum ad limina sedis
<Verg. Aen. 2.635>	antiquasque domos, genitor, quem tollere in altos
<Verg. Aen. 2.636>	optabam primum montis primumque petebam,
<Verg. Aen. 2.637>	abnegat excisa vitam producere Troia
<Verg. Aen. 2.638>	exsiliumque pati.  “Vos O, quibus integer aevi
<Verg. Aen. 2.639>	sanguis,” ait “solidaeque suo stant robore vires,
<Verg. Aen. 2.640>	vos agitate fugam:
<Verg. Aen. 2.641>	me si caelicolae voluissent ducere vitam,
<Verg. Aen. 2.642>	has mihi servassent sedes.  Satis una superque
<Verg. Aen. 2.643>	vidimus exscidia et captae superavimus urbi. 
<Verg. Aen. 2.644>	Sic O, sic positum adfati discedite corpus. 
<Verg. Aen. 2.645>	Ipse manu mortem inveniam; miserebitur hostis
<Verg. Aen. 2.646>	exuviasque petet; facilis iactura sepulcri. 
<Verg. Aen. 2.647>	Iam pridem invisus divis et inutilis annos
<Verg. Aen. 2.648>	demoror, ex quo me divom pater atque hominum rex
<Verg. Aen. 2.649>	fulminis adflavit ventis et contigit igni.”
<Verg. Aen. 2.650>	Talia perstabat memorans, fixusque manebat. 
<Verg. Aen. 2.651>	Nos contra effusi lacrimis, coniunxque Creüsa
<Verg. Aen. 2.652>	Ascaniusque omnisque domus, ne vertere secum
<Verg. Aen. 2.653>	cuncta pater fatoque urguenti incumbere vellet. 
<Verg. Aen. 2.654>	Abnegat, inceptoque et sedibus haeret in isdem. 
<Verg. Aen. 2.655>	Rursus in arma feror, mortemque miserrimus opto:
<Verg. Aen. 2.656>	nam quod consilium aut quae iam fortuna dabatur? 
<Verg. Aen. 2.657>	“Mene efferre pedem, genitor, te posse relicto
<Verg. Aen. 2.658>	sperasti, tantumque nefas patrio excidit ore? 
<Verg. Aen. 2.659>	Si nihil ex tanta Superis placet urbe relinqui,
<Verg. Aen. 2.660>	et sedet hoc animo, perituraeque addere Troiae
<Verg. Aen. 2.661>	teque tuosque iuvat, patet isti ianua leto,
<Verg. Aen. 2.662>	iamque aderit multo Priami de sanguine Pyrrhus,
<Verg. Aen. 2.663>	natum ante ora patris, patrem qui obtruncat ad aras. 
<Verg. Aen. 2.664>	Hoc erat, alma parens, quod me per tela, per ignis
<Verg. Aen. 2.665>	eripis, ut mediis hostem in penetralibus, utque
<Verg. Aen. 2.666>	Ascanium patremque meum iuxtaque Creüsam
<Verg. Aen. 2.667>	alterum in alterius mactatos sanguine cernam? 
<Verg. Aen. 2.668>	Arma, viri, ferte arma; vocat lux ultima victos. 
<Verg. Aen. 2.669>	Reddite me Danais; sinite instaurata revisam
<Verg. Aen. 2.670>	proelia: Numquam omnes hodie moriemur inulti.”
<Verg. Aen. 2.671>	Hinc ferro accingor rursus clipeoque sinistram
<Verg. Aen. 2.672>	insertabam aptans, meque extra tecta ferebam. 
<Verg. Aen. 2.673>	Ecce autem complexa pedes in limine coniunx
<Verg. Aen. 2.674>	haerebat, parvumque patri tendebat Iulum:
<Verg. Aen. 2.675>	“Si periturus abis, et nos rape in omnia tecum;
<Verg. Aen. 2.676>	sin aliquam expertus sumptis spem ponis in armis,
<Verg. Aen. 2.677>	hanc primum tutare domum.  Cui parvus Iulus,
<Verg. Aen. 2.678>	cui pater et coniunx quondam tua dicta relinquor?”
<Verg. Aen. 2.679>	Talia vociferans gemitu tectum omne replebat,
<Verg. Aen. 2.680>	cum subitum dictuque oritur mirabile monstrum. 
<Verg. Aen. 2.681>	Namque manus inter maestorumque ora parentum
<Verg. Aen. 2.682>	ecce levis summo de vertice visus Iuli
<Verg. Aen. 2.683>	fundere lumen apex, tactuque innoxia mollis
<Verg. Aen. 2.684>	lambere flamma comas et circum tempora pasci. 
<Verg. Aen. 2.685>	Nos pavidi trepidare metu, crinemque flagrantem
<Verg. Aen. 2.686>	excutere et sanctos restinguere fontibus ignis. 
<Verg. Aen. 2.687>	At pater Anchises oculos ad sidera laetus
<Verg. Aen. 2.688>	extulit, et caelo palmas cum voce tetendit:
<Verg. Aen. 2.689>	“Iuppiter omnipotens, precibus si flecteris ullis,
<Verg. Aen. 2.690>	aspice nos; hoc tantum, et, si pietate meremur,
<Verg. Aen. 2.691>	da deinde auxilium, pater, atque haec omina firma.”
<Verg. Aen. 2.692>	Vix ea fatus erat senior, subitoque fragore
<Verg. Aen. 2.693>	intonuit laevum, et de caelo lapsa per umbras
<Verg. Aen. 2.694>	stella facem ducens multa cum luce cucurrit. 
<Verg. Aen. 2.695>	Illam, summa super labentem culmina tecti,
<Verg. Aen. 2.696>	cernimus Idaea claram se condere silva
<Verg. Aen. 2.697>	signantemque vias; tum longo limite sulcus
<Verg. Aen. 2.698>	dat lucem, et late circum loca sulphure fumant. 
<Verg. Aen. 2.699>	Hic vero victus genitor se tollit ad auras,
<Verg. Aen. 2.700>	adfaturque deos et sanctum sidus adorat. 
<Verg. Aen. 2.701>	“Iam iam nulla mora est; sequor et qua ducitis adsum. 
<Verg. Aen. 2.702>	Di patrii, servate domum, servate nepotem. 
<Verg. Aen. 2.703>	Vestrum hoc augurium, vestroque in numine Troia est. 
<Verg. Aen. 2.704>	Cedo equidem, nec, nate, tibi comes ire recuso.”
<Verg. Aen. 2.705>	Dixerat ille; et iam per moenia clarior ignis
<Verg. Aen. 2.706>	auditur, propiusque aestus incendia volvunt. 
<Verg. Aen. 2.707>	“Ergo age, care pater, cervici imponere nostrae;
<Verg. Aen. 2.708>	ipse subibo umeris, nec me labor iste gravabit:
<Verg. Aen. 2.709>	quo res cumque cadent, unum et commune periclum,
<Verg. Aen. 2.710>	una salus ambobus erit.  Mihi parvus Iulus
<Verg. Aen. 2.711>	sit comes, et longe servet vestigia coniunx:
<Verg. Aen. 2.712>	vos, famuli, quae dicam, animis advertite vestris. 
<Verg. Aen. 2.713>	Est urbe egressis tumulus templumque vetustum
<Verg. Aen. 2.714>	desertae Cereris, iuxtaque antiqua cupressus
<Verg. Aen. 2.715>	religione patrum multos servata per annos. 
<Verg. Aen. 2.716>	Hanc ex diverso sedem veniemus in unam. 
<Verg. Aen. 2.717>	Tu, genitor, cape sacra manu patriosque Penatis;
<Verg. Aen. 2.718>	me, bello e tanto digressum et caede recenti,
<Verg. Aen. 2.719>	attrectare nefas, donec me flumine vivo
<Verg. Aen. 2.720>	abluero.”
<Verg. Aen. 2.721>	Haec fatus, latos umeros subiectaque colla
<Verg. Aen. 2.722>	veste super fulvique insternor pelle leonis,
<Verg. Aen. 2.723>	succedoque oneri; dextrae se parvus Iulus
<Verg. Aen. 2.724>	implicuit sequiturque patrem non passibus aequis;
<Verg. Aen. 2.725>	pone subit coniunx: ferimur per opaca locorum;
<Verg. Aen. 2.726>	et me, quem dudum non ulla iniecta movebant
<Verg. Aen. 2.727>	tela neque adverso glomerati ex agmine Grai,
<Verg. Aen. 2.728>	nunc omnes terrent aurae, sonus excitat omnis
<Verg. Aen. 2.729>	suspensum et pariter comitique onerique timentem. 
<Verg. Aen. 2.730>	Iamque propinquabam portis, omnemque videbar
<Verg. Aen. 2.731>	evasisse viam, subito cum creber ad auris
<Verg. Aen. 2.732>	visus adesse pedum sonitus, genitorque per umbram
<Verg. Aen. 2.733>	prospiciens; “Nate” exclamat, “fuge nate, propinquant. 
<Verg. Aen. 2.734>	Ardentis clipeos atque aera micantia cerno!” — 
<Verg. Aen. 2.735>	Hic mihi nescio quod trepido male numen amicum
<Verg. Aen. 2.736>	confusam eripuit mentem.  Namque avia cursu
<Verg. Aen. 2.737>	dum sequor, et nota excedo regione viarum,
<Verg. Aen. 2.738>	heu, misero coniunx fatone erepta Creüsa
<Verg. Aen. 2.739>	substitit, erravitne via, seu lassa resedit,
<Verg. Aen. 2.740>	incertum; nec post oculis est reddita nostris. 
<Verg. Aen. 2.741>	Nec prius amissam respexi animumque reflexi,
<Verg. Aen. 2.742>	quam tumulum antiquae Cereris sedemque sacratam
<Verg. Aen. 2.743>	venimus; hic demum collectis omnibus una
<Verg. Aen. 2.744>	defuit, et comites natumque virumque fefellit. 
<Verg. Aen. 2.745>	Quem non incusavi amens hominumque deorumque,
<Verg. Aen. 2.746>	aut quid in eversa vidi crudelius urbe? 
<Verg. Aen. 2.747>	Ascanium Anchisenque patrem Teucrosque Penatis
<Verg. Aen. 2.748>	commendo sociis et curva valle recondo;
<Verg. Aen. 2.749>	ipse urbem repeto et cingor fulgentibus armis. 
<Verg. Aen. 2.750>	Stat casus renovare omnis, omnemque reverti
<Verg. Aen. 2.751>	per Troiam, et rursus caput obiectare periclis. 
<Verg. Aen. 2.752>	Principio muros obscuraque limina portae,
<Verg. Aen. 2.753>	qua gressum extuleram, repeto, et vestigia retro
<Verg. Aen. 2.754>	observata sequor per noctem et lumine lustro. 
<Verg. Aen. 2.755>	Horror ubique animo, simul ipsa silentia terrent. 
<Verg. Aen. 2.756>	Inde domum, si forte pedem, si forte tulisset,
<Verg. Aen. 2.757>	me refero: inruerant Danai, et tectum omne tenebant. 
<Verg. Aen. 2.758>	Ilicet ignis edax summa ad fastigia vento
<Verg. Aen. 2.759>	volvitur; exsuperant flammae, furit aestus ad auras. 
<Verg. Aen. 2.760>	Procedo et Priami sedes arcemque reviso. 
<Verg. Aen. 2.761>	Et iam porticibus vacuis Iunonis asylo
<Verg. Aen. 2.762>	custodes lecti Phoenix et dirus Ulixes
<Verg. Aen. 2.763>	praedam adservabant.  Huc undique Troia gaza
<Verg. Aen. 2.764>	incensis erepta adytis, mensaeque deorum,
<Verg. Aen. 2.765>	crateresque auro solidi, captivaque vestis
<Verg. Aen. 2.766>	congeritur; pueri et pavidae longo ordine matres
<Verg. Aen. 2.767>	stant circum. 
<Verg. Aen. 2.768>	Ausus quin etiam voces iactare per umbram
<Verg. Aen. 2.769>	implevi clamore vias, maestusque Creüsam
<Verg. Aen. 2.770>	nequiquam ingeminans iterumque iterumque vocavi. 
<Verg. Aen. 2.771>	Quaerenti et tectis urbis sine fine furenti
<Verg. Aen. 2.772>	infelix simulacrum atque ipsius umbra Creüsae
<Verg. Aen. 2.773>	visa mihi ante oculos et nota maior imago. 
<Verg. Aen. 2.774>	Obstipui, steteruntque comae et vox faucibus haesit. 
<Verg. Aen. 2.775>	[Tum sic adfari et curas his demere dictis:]
<Verg. Aen. 2.776>	“Quid tantum insano iuvat indulgere dolori,
<Verg. Aen. 2.777>	O dulcis coniunx?  Non haec sine numine divom
<Verg. Aen. 2.778>	eveniunt; nec te hinc comitem asportare Creüsam
<Verg. Aen. 2.779>	fas, aut ille sinit superi regnator Olympi. 
<Verg. Aen. 2.780>	Longa tibi exsilia, et vastum maris aequor arandum,
<Verg. Aen. 2.781>	et terram Hesperiam venies, ubi Lydius arva
<Verg. Aen. 2.782>	inter opima virum leni fluit agmine Thybris:
<Verg. Aen. 2.783>	illic res laetae regnumque et regia coniunx
<Verg. Aen. 2.784>	parta tibi.  Lacrimas dilectae pelle Creüsae. 
<Verg. Aen. 2.785>	Non ego Myrmidonum sedes Dolopumve superbas
<Verg. Aen. 2.786>	aspiciam, aut Graiis servitum matribus ibo,
<Verg. Aen. 2.787>	Dardanis, et divae Veneris nurus. 
<Verg. Aen. 2.788>	Sed me magna deum genetrix his detinet oris:
<Verg. Aen. 2.789>	iamque vale, et nati serva communis amorem.”
<Verg. Aen. 2.790>	Haec ubi dicta dedit, lacrimantem et multa volentem
<Verg. Aen. 2.791>	dicere deseruit, tenuisque recessit in auras. 
<Verg. Aen. 2.792>	Ter conatus ibi collo dare bracchia circum:
<Verg. Aen. 2.793>	ter frustra comprensa manus effugit imago,
<Verg. Aen. 2.794>	par levibus ventis volucrique simillima somno. 
<Verg. Aen. 2.795>	Sic demum socios consumpta nocte reviso. 
<Verg. Aen. 2.796>	Atque hic ingentem comitum adfluxisse novorum
<Verg. Aen. 2.797>	invenio admirans numerum, matresque virosque,
<Verg. Aen. 2.798>	collectam exsilio pubem, miserabile volgus. 
<Verg. Aen. 2.799>	Undique convenere, animis opibusque parati,
<Verg. Aen. 2.800>	in quascumque velim pelago deducere terras. 
<Verg. Aen. 2.801>	Iamque iugis summae surgebat Lucifer Idae
<Verg. Aen. 2.802>	ducebatque diem, Danaique obsessa tenebant
<Verg. Aen. 2.803>	limina portarum, nec spes opis ulla dabatur;
<Verg. Aen. 2.804>	cessi, et sublato montes genitore petivi.
<Verg. Aen. 3.1>	Postquam res Asiae Priamique evertere gentem
<Verg. Aen. 3.2>	immeritam visum Superis, ceciditque superbum
<Verg. Aen. 3.3>	Ilium, et omnis humo fumat Neptunia Troia,
<Verg. Aen. 3.4>	diversa exsilia et desertas quaerere terras
<Verg. Aen. 3.5>	auguriis agimur divom, classemque sub ipsa
<Verg. Aen. 3.6>	Antandro et Phrygiae molimur montibus Idae,
<Verg. Aen. 3.7>	incerti, quo fata ferant, ubi sistere detur,
<Verg. Aen. 3.8>	contrahimusque viros.  Vix prima inceperat aestas,
<Verg. Aen. 3.9>	et pater Anchises dare fatis vela iubebat;
<Verg. Aen. 3.10>	litora cum patriae lacrimans portusque relinquo
<Verg. Aen. 3.11>	et campos, ubi Troia fuit: feror exsul in altum
<Verg. Aen. 3.12>	cum sociis natoque Penatibus et magnis dis. 
<Verg. Aen. 3.13>	Terra procul vastis colitur Mavortia campis,
<Verg. Aen. 3.14>	Thraces arant, acri quondam regnata Lycurgo,
<Verg. Aen. 3.15>	hospitium antiquum Troiae sociique Penates,
<Verg. Aen. 3.16>	dum Fortuna fuit.  Feror huc, et litore curvo
<Verg. Aen. 3.17>	moenia prima loco, fatis ingressus iniquis,
<Verg. Aen. 3.18>	Aeneadasque meo nomen de nomine fingo. 
<Verg. Aen. 3.19>	Sacra Dionaeae matri divisque ferebam
<Verg. Aen. 3.20>	auspicibus coeptorum operum, superoque nitentem
<Verg. Aen. 3.21>	caelicolum regi mactabam in litore taurum. 
<Verg. Aen. 3.22>	Forte fuit iuxta tumulus, quo cornea summo
<Verg. Aen. 3.23>	virgulta et densis hastilibus horrida myrtus. 
<Verg. Aen. 3.24>	Accessi, viridemque ab humo convellere silvam
<Verg. Aen. 3.25>	conatus, ramis tegerem ut frondentibus aras,
<Verg. Aen. 3.26>	horrendum et dictu video mirabile monstrum. 
<Verg. Aen. 3.27>	Nam, quae prima solo ruptis radicibus arbos
<Verg. Aen. 3.28>	vellitur, huic atro liquuntur sanguine guttae,
<Verg. Aen. 3.29>	et terram tabo maculant.  Mihi frigidus horror
<Verg. Aen. 3.30>	membra quatit, gelidusque coit formidine sanguis. 
<Verg. Aen. 3.31>	Rursus et alterius lentum convellere vimen
<Verg. Aen. 3.32>	insequor, et causas penitus temptare latentis:
<Verg. Aen. 3.33>	ater et alterius sequitur de cortice sanguis. 
<Verg. Aen. 3.34>	Multa movens animo nymphas venerabar agrestis
<Verg. Aen. 3.35>	Gradivumque patrem, Geticis qui praesidet arvis,
<Verg. Aen. 3.36>	rite secundarent visus omenque levarent. 
<Verg. Aen. 3.37>	Tertia sed postquam maiore hastilia nisu
<Verg. Aen. 3.38>	adgredior, genibusque adversae obluctor harenae — 
<Verg. Aen. 3.39>	eloquar, an sileam? — gemitus lacrimabilis imo
<Verg. Aen. 3.40>	auditur tumulo, et vox reddita fertur ad auris:
<Verg. Aen. 3.41>	“Quid miserum, Aenea, laceras?  Iam parce sepulto;
<Verg. Aen. 3.42>	parce pias scelerare manus.  Non me tibi Troia
<Verg. Aen. 3.43>	externum tulit, aut cruor hic de stipite manat. 
<Verg. Aen. 3.44>	Heu, fuge crudelis terras, fuge litus avarum:
<Verg. Aen. 3.45>	nam Polydorus ego; hic confixum ferrea texit
<Verg. Aen. 3.46>	telorum seges et iaculis increvit acutis.”
<Verg. Aen. 3.47>	Tum vero ancipiti mentem formidine pressus
<Verg. Aen. 3.48>	obstipui, steteruntque comae et vox faucibus haesit. 
<Verg. Aen. 3.49>	Hunc Polydorum auri quondam cum pondere magno
<Verg. Aen. 3.50>	infelix Priamus furtim mandarat alendum
<Verg. Aen. 3.51>	Threicio regi, cum iam diffideret armis
<Verg. Aen. 3.52>	Dardaniae, cingique urbem obsidione videret. 
<Verg. Aen. 3.53>	Ille, ut opes fractae Teucrum, et Fortuna recessit,
<Verg. Aen. 3.54>	res Agamemnonias victriciaque arma secutus,
<Verg. Aen. 3.55>	fas omne abrumpit; Polydorum obtruncat, et auro
<Verg. Aen. 3.56>	vi potitur.  Quid non mortalia pectora cogis,
<Verg. Aen. 3.57>	auri sacra fames?  Postquam pavor ossa reliquit,
<Verg. Aen. 3.58>	delectos populi ad proceres primumque parentem
<Verg. Aen. 3.59>	monstra deum refero, et quae sit sententia posco. 
<Verg. Aen. 3.60>	Omnibus idem animus, scelerata excedere terra,
<Verg. Aen. 3.61>	linqui pollutum hospitium, et dare classibus austros. 
<Verg. Aen. 3.62>	Ergo instauramus Polydoro funus, et ingens
<Verg. Aen. 3.63>	aggeritur tumulo tellus; stant Manibus arae,
<Verg. Aen. 3.64>	caeruleis maestae vittis atraque cupresso,
<Verg. Aen. 3.65>	et circum Iliades crinem de more solutae;
<Verg. Aen. 3.66>	inferimus tepido spumantia cymbia lacte
<Verg. Aen. 3.67>	sanguinis et sacri pateras, animamque sepulchro
<Verg. Aen. 3.68>	condimus, et magna supremum voce ciemus. 
<Verg. Aen. 3.69>	Inde, ubi prima fides pelago, placataque venti
<Verg. Aen. 3.70>	dant maria et lenis crepitans vocat Auster in altum,
<Verg. Aen. 3.71>	deducunt socii navis et litora complent:
<Verg. Aen. 3.72>	provehimur portu, terraeque urbesque recedunt. 
<Verg. Aen. 3.73>	Sacra mari colitur medio gratissima tellus
<Verg. Aen. 3.74>	Nereidum matri et Neptuno Aegaeo,
<Verg. Aen. 3.75>	quam pius arquitenens oras et litora circum
<Verg. Aen. 3.76>	errantem Mycono e celsa Gyaroque revinxit,
<Verg. Aen. 3.77>	immotamque coli dedit et contemnere ventos. 
<Verg. Aen. 3.78>	Huc feror; haec fessos tuto placidissima portu
<Verg. Aen. 3.79>	accipit: egressi veneramur Apollinis urbem. 
<Verg. Aen. 3.80>	Rex Anius, rex idem hominum Phoebique sacerdos
<Verg. Aen. 3.81>	vittis et sacra redimitus tempora lauro,
<Verg. Aen. 3.82>	occurrit; veterem Anchisen adgnovit amicum. 
<Verg. Aen. 3.83>	Iungimus hospitio dextras, et tecta subimus. 
<Verg. Aen. 3.84>	Templa dei saxo venerabar structa vetusto:
<Verg. Aen. 3.85>	“Da propriam, Thymbraee, domum; da moenia fessis
<Verg. Aen. 3.86>	et genus et mansuram urbem; serva altera Troiae
<Verg. Aen. 3.87>	Pergama, reliquias Danaum atque immitis Achilli. 
<Verg. Aen. 3.88>	Quem sequimur?  Quove ire iubes?  Ubi ponere sedes? 
<Verg. Aen. 3.89>	Da, pater, augurium, atque animis inlabere nostris.”
<Verg. Aen. 3.90>	Vix ea fatus eram: tremere omnia visa repente,
<Verg. Aen. 3.91>	liminaque laurusque dei, totusque moveri
<Verg. Aen. 3.92>	mons circum, et mugire adytis cortina reclusis. 
<Verg. Aen. 3.93>	Submissi petimus terram, et vox fertur ad auris:
<Verg. Aen. 3.94>	“Dardanidae duri, quae vos a stirpe parentum
<Verg. Aen. 3.95>	prima tulit tellus, eadem vos ubere laeto
<Verg. Aen. 3.96>	accipiet reduces.  Antiquam exquirite matrem:
<Verg. Aen. 3.97>	hic domus Aeneae cunctis dominabitur oris,
<Verg. Aen. 3.98>	et nati natorum, et qui nascentur ab illis.”
<Verg. Aen. 3.99>	Haec Phoebus; mixtoque ingens exorta tumultu
<Verg. Aen. 3.100>	laetitia, et cuncti quae sint ea moenia quaerunt,
<Verg. Aen. 3.101>	quo Phoebus vocet errantis iubeatque reverti? 
<Verg. Aen. 3.102>	Tum genitor, veterum volvens monumenta virorum,
<Verg. Aen. 3.103>	“Audite, O proceres” ait “et spes discite vestras:
<Verg. Aen. 3.104>	Creta Iovis magni medio iacet insula ponto;
<Verg. Aen. 3.105>	mons Idaeus ubi, et gentis cunabula nostrae. 
<Verg. Aen. 3.106>	Centum urbes habitant magnas, uberrima regna;
<Verg. Aen. 3.107>	maximus unde pater, si rite audita recordor,
<Verg. Aen. 3.108>	Teucrus Rhoeteas primum est advectus in oras,
<Verg. Aen. 3.109>	optavitque locum regno.  Nondum Ilium et arces
<Verg. Aen. 3.110>	Pergameae steterant; habitabant vallibus imis. 
<Verg. Aen. 3.111>	hinc mater cultrix Cybeli Corybantiaque aera
<Verg. Aen. 3.112>	Idaeumque nemus; hinc fida silentia sacris,
<Verg. Aen. 3.113>	et iuncti currum dominae subiere leones. 
<Verg. Aen. 3.114>	Ergo agite, et, divom ducunt qua iussa, sequamur;
<Verg. Aen. 3.115>	placemus ventos et Gnosia regna petamus. 
<Verg. Aen. 3.116>	Nec longo distant cursu; modo Iuppiter adsit,
<Verg. Aen. 3.117>	tertia lux classem Cretaeis sistet in oris.”
<Verg. Aen. 3.118>	Sic fatus, meritos aris mactavit honores,
<Verg. Aen. 3.119>	taurum Neptuno, taurum tibi, pulcher Apollo
<Verg. Aen. 3.120>	nigram Hiemi pecudem, Zephyris felicibus albam. 
<Verg. Aen. 3.121>	Fama volat pulsum regnis cessisse paternis
<Verg. Aen. 3.122>	Idomenea ducem, desertaque litora Cretae
<Verg. Aen. 3.123>	hoste vacare domos, sedesque adstare relictas. 
<Verg. Aen. 3.124>	Linquimus Ortygiae portus, pelagoque volamus,
<Verg. Aen. 3.125>	bacchatamque iugis Naxon viridemque Donysam,
<Verg. Aen. 3.126>	Olearon, niveamque Paron, sparsasque per aequor
<Verg. Aen. 3.127>	Cycladas, et crebris legimus freta consita terris. 
<Verg. Aen. 3.128>	Nauticus exoritur vario certamine clamor;
<Verg. Aen. 3.129>	hortantur socii: “Cretam proavosque petamus!”
<Verg. Aen. 3.130>	Prosequitur surgens a puppi ventus euntis
<Verg. Aen. 3.131>	et tandem antiquis Curetum adlabimur oris. 
<Verg. Aen. 3.132>	Ergo avidus muros optatae molior urbis,
<Verg. Aen. 3.133>	Pergameamque voco, et laetam cognomine gentem
<Verg. Aen. 3.134>	hortor amare focos arcemque attollere tectis. 
<Verg. Aen. 3.135>	Iamque fere sicco subductae litore puppes;
<Verg. Aen. 3.136>	conubiis arvisque novis operata iuventus;
<Verg. Aen. 3.137>	iura domosque dabam: subito cum tabida membris,
<Verg. Aen. 3.138>	corrupto caeli tractu, miserandaque venit
<Verg. Aen. 3.139>	arboribusque satisque lues et letifer annus. 
<Verg. Aen. 3.140>	Linquebant dulcis animas, aut aegra trahebant
<Verg. Aen. 3.141>	corpora; tum sterilis exurere Sirius agros;
<Verg. Aen. 3.142>	arebant herbae, et victum seges aegra negabat. 
<Verg. Aen. 3.143>	Rursus ad oraclum Ortygiae Phoebumque remenso
<Verg. Aen. 3.144>	hortatur pater ire mari, veniamque precari:
<Verg. Aen. 3.145>	quam fessis finem rebus ferat; unde laborum
<Verg. Aen. 3.146>	temptare auxilium iubeat; quo vertere cursus. 
<Verg. Aen. 3.147>	Nox erat, et terris animalia somnus habebat:
<Verg. Aen. 3.148>	effigies sacrae divom Phrygiique Penates,
<Verg. Aen. 3.149>	quos mecum a Troia mediisque ex ignibus urbis
<Verg. Aen. 3.150>	extuleram, visi ante oculos adstare iacentis
<Verg. Aen. 3.151>	in somnis, multo manifesti lumine, qua se
<Verg. Aen. 3.152>	plena per insertas fundebat luna fenestras;
<Verg. Aen. 3.153>	tum sic adfari et curas his demere dictis:
<Verg. Aen. 3.154>	“Quod tibi delato Ortygiam dicturus Apollo est,
<Verg. Aen. 3.155>	hic canit, et tua nos en ultro ad limina mittit. 
<Verg. Aen. 3.156>	Nos te, Dardania incensa, tuaque arma secuti,
<Verg. Aen. 3.157>	nos tumidum sub te permensi classibus aequor,
<Verg. Aen. 3.158>	idem venturos tollemus in astra nepotes,
<Verg. Aen. 3.159>	imperiumque urbi dabimus: tu moenia magnis
<Verg. Aen. 3.160>	magna para, longumque fugae ne linque laborem. 
<Verg. Aen. 3.161>	Mutandae sedes: non haec tibi litora suasit
<Verg. Aen. 3.162>	Delius, aut Cretae iussit considere Apollo. 
<Verg. Aen. 3.163>	Est locus, Hesperiam Grai cognomine dicunt,
<Verg. Aen. 3.164>	terra antiqua, potens armis atque ubere glaebae;
<Verg. Aen. 3.165>	Oenotri coluere viri; nunc fama minores
<Verg. Aen. 3.166>	Italiam dixisse ducis de nomine gentem:
<Verg. Aen. 3.167>	hae nobis propriae sedes; hinc Dardanus ortus,
<Verg. Aen. 3.168>	Iasiusque pater, genus a quo principe nostrum. 
<Verg. Aen. 3.169>	Surge age, et haec laetus longaevo dicta parenti
<Verg. Aen. 3.170>	haud dubitanda refer: Corythum terrasque requirat
<Verg. Aen. 3.171>	Ausonias; Dictaea negat tibi Iuppiter arva.”
<Verg. Aen. 3.172>	Talibus attonitus visis et voce deorum — 
<Verg. Aen. 3.173>	nec sopor illud erat, sed coram adgnoscere voltus
<Verg. Aen. 3.174>	velatasque comas praesentiaque ora videbar;
<Verg. Aen. 3.175>	tum gelidus toto manabat corpore sudor
<Verg. Aen. 3.176>	corripio e stratis corpus, tendoque supinas
<Verg. Aen. 3.177>	ad caelum cum voce manus, et munera libo
<Verg. Aen. 3.178>	intemerata focis.  Perfecto laetus honore
<Verg. Aen. 3.179>	Anchisen facio certum, remque ordine pando. 
<Verg. Aen. 3.180>	Adgnovit prolem ambiguam geminosque parentes,
<Verg. Aen. 3.181>	seque novo veterum deceptum errore locorum. 
<Verg. Aen. 3.182>	Tum memorat: “Nate, Iliacis exercite fatis,
<Verg. Aen. 3.183>	sola mihi talis casus Cassandra canebat. 
<Verg. Aen. 3.184>	Nunc repeto haec generi portendere debita nostro,
<Verg. Aen. 3.185>	et saepe Hesperiam, saepe Itala regna vocare. 
<Verg. Aen. 3.186>	Sed quis ad Hesperiae venturos litora Teucros
<Verg. Aen. 3.187>	crederet, aut quem tum vates Cassandra moveret? 
<Verg. Aen. 3.188>	Cedamus Phoebo, et moniti meliora sequamur.”
<Verg. Aen. 3.189>	Sic ait, et cuncti dicto paremus ovantes. 
<Verg. Aen. 3.190>	Hanc quoque deserimus sedem, paucisque relictis
<Verg. Aen. 3.191>	vela damus, vastumque cava trabe currimus aequor. 
<Verg. Aen. 3.192>	Postquam altum tenuere rates, nec iam amplius ullae
<Verg. Aen. 3.193>	adparent terrae, caelum undique et undique pontus,
<Verg. Aen. 3.194>	tum mihi caeruleus supra caput adstitit imber,
<Verg. Aen. 3.195>	noctem hiememque ferens, et inhorruit unda tenebris. 
<Verg. Aen. 3.196>	Continuo venti volvunt mare, magnaque surgunt
<Verg. Aen. 3.197>	aequora; dispersi iactamur gurgite vasto;
<Verg. Aen. 3.198>	involvere diem nimbi, et nox umida caelum
<Verg. Aen. 3.199>	abstulit; ingeminant abruptis nubibus ignes. 
<Verg. Aen. 3.200>	Excutimur cursu, et caecis erramus in undis. 
<Verg. Aen. 3.201>	Ipse diem noctemque negat discernere caelo,
<Verg. Aen. 3.202>	nec meminisse viae media Palinurus in unda. 
<Verg. Aen. 3.203>	Tris adeo incertos caeca caligine soles
<Verg. Aen. 3.204>	erramus pelago, totidem sine sidere noctes. 
<Verg. Aen. 3.205>	Quarto terra die primum se attollere tandem
<Verg. Aen. 3.206>	visa, aperire procul montis, ac volvere fumum. 
<Verg. Aen. 3.207>	Vela cadunt, remis insurgimus; haud mora nautae
<Verg. Aen. 3.208>	adnixi torquent spumas et caerula verrunt. 
<Verg. Aen. 3.209>	Servatum ex undis Strophadum me litora primum
<Verg. Aen. 3.210>	accipiunt; Strophades Graio stant nomine dictae,
<Verg. Aen. 3.211>	insulae Ionio in magno, quas dira Celaeno
<Verg. Aen. 3.212>	Harpyiaeque colunt aliae, Phineia postquam
<Verg. Aen. 3.213>	clausa domus, mensasque metu liquere priores. 
<Verg. Aen. 3.214>	Tristius haud illis monstrum, nec saevior ulla
<Verg. Aen. 3.215>	pestis et ira deum Stygiis sese extulit undis. 
<Verg. Aen. 3.216>	Virginei volucrum voltus, foedissima ventris
<Verg. Aen. 3.217>	proluvies, uncaeque manus, et pallida semper
<Verg. Aen. 3.218>	ora fame. 
<Verg. Aen. 3.219>	Huc ubi delati portus intravimus, ecce
<Verg. Aen. 3.220>	laeta boum passim campis armenta videmus,
<Verg. Aen. 3.221>	caprigenumque pecus nullo custode per herbas. 
<Verg. Aen. 3.222>	Inruimus ferro, et divos ipsumque vocamus
<Verg. Aen. 3.223>	in partem praedamque Iovem; tum litore curvo
<Verg. Aen. 3.224>	exstruimusque toros, dapibusque epulamur opimis. 
<Verg. Aen. 3.225>	At subitae horrifico lapsu de montibus adsunt
<Verg. Aen. 3.226>	Harpyiae, et magnis quatiunt clangoribus alas,
<Verg. Aen. 3.227>	diripiuntque dapes, contactuque omnia foedant
<Verg. Aen. 3.228>	immundo; tum vox taetrum dira inter odorem. 
<Verg. Aen. 3.229>	Rursum in secessu longo sub rupe cavata,
<Verg. Aen. 3.230>	arboribus clausi circum atque horrentibus umbris,
<Verg. Aen. 3.231>	instruimus mensas arisque reponimus ignem:
<Verg. Aen. 3.232>	rursum ex diverso caeli caecisque latebris
<Verg. Aen. 3.233>	turba sonans praedam pedibus circumvolat uncis,
<Verg. Aen. 3.234>	polluit ore dapes.  Sociis tunc, arma capessant,
<Verg. Aen. 3.235>	edico, et dira bellum cum gente gerendum. 
<Verg. Aen. 3.236>	Haud secus ac iussi faciunt, tectosque per herbam
<Verg. Aen. 3.237>	disponunt enses et scuta latentia condunt. 
<Verg. Aen. 3.238>	Ergo ubi delapsae sonitum per curva dedere
<Verg. Aen. 3.239>	litora, dat signum specula Misenus ab alta
<Verg. Aen. 3.240>	aere cavo.  Invadunt socii, et nova proelia temptant,
<Verg. Aen. 3.241>	obscenas pelagi ferro foedare volucres:
<Verg. Aen. 3.242>	sed neque vim plumis ullam nec volnera tergo
<Verg. Aen. 3.243>	accipiunt, celerique fuga sub sidera lapsae
<Verg. Aen. 3.244>	semesam praedam et vestigia foeda relinquunt. 
<Verg. Aen. 3.245>	Una in praecelsa consedit rupe Celaeno,
<Verg. Aen. 3.246>	infelix vates, rumpitque hanc pectore vocem:
<Verg. Aen. 3.247>	“Bellum etiam pro caede boum stratisque iuvencis,
<Verg. Aen. 3.248>	Laomedontiadae, bellumne inferre paratis,
<Verg. Aen. 3.249>	et patrio Harpyias insontis pellere regno? 
<Verg. Aen. 3.250>	Accipite ergo animis atque haec mea figite dicta,
<Verg. Aen. 3.251>	quae Phoebo pater omnipotens, mihi Phoebus Apollo
<Verg. Aen. 3.252>	praedixit, vobis Furiarum ego maxuma pando. 
<Verg. Aen. 3.253>	Italiam cursu petitis, ventisque vocatis
<Verg. Aen. 3.254>	ibitis Italiam, portusque intrare licebit;
<Verg. Aen. 3.255>	sed non ante datam cingetis moenibus urbem,
<Verg. Aen. 3.256>	quam vos dira fames nostraeque iniuria caedis
<Verg. Aen. 3.257>	ambesas subigat malis absumere mensas.”
<Verg. Aen. 3.258>	Dixit, et in silvam pennis ablata refugit. 
<Verg. Aen. 3.259>	At sociis subita gelidus formidine sanguis
<Verg. Aen. 3.260>	deriguit; cecidere animi, nec iam amplius armis,
<Verg. Aen. 3.261>	sed votis precibusque iubent exposcere pacem,
<Verg. Aen. 3.262>	sive deae, seu sint dirae obscenaeque volucres. 
<Verg. Aen. 3.263>	Et pater Anchises passis de litore palmis
<Verg. Aen. 3.264>	numina magna vocat, meritosque indicit honores:
<Verg. Aen. 3.265>	“Di, prohibete minas; di, talem avertite casum,
<Verg. Aen. 3.266>	et placidi servate pios!” Tum litore funem
<Verg. Aen. 3.267>	deripere, excussosque iubet laxare rudentes. 
<Verg. Aen. 3.268>	Tendunt vela Noti; fugimus spumantibus undis,
<Verg. Aen. 3.269>	qua cursum ventusque gubernatorque vocabat. 
<Verg. Aen. 3.270>	Iam medio adparet fluctu nemorosa Zacynthos
<Verg. Aen. 3.271>	Dulichiumque Sameque et Neritos ardua saxis. 
<Verg. Aen. 3.272>	Effugimus scopulos Ithacae, Laertia regna,
<Verg. Aen. 3.273>	et terram altricem saevi exsecramur Ulixi. 
<Verg. Aen. 3.274>	Mox et Leucatae nimbosa cacumina montis
<Verg. Aen. 3.275>	et formidatus nautis aperitur Apollo. 
<Verg. Aen. 3.276>	Hunc petimus fessi et parvae succedimus urbi;
<Verg. Aen. 3.277>	ancora de prora iacitur, stant litore puppes. 
<Verg. Aen. 3.278>	Ergo insperata tandem tellure potiti,
<Verg. Aen. 3.279>	lustramurque Iovi votisque incendimus aras,
<Verg. Aen. 3.280>	Actiaque Iliacis celebramus litora ludis. 
<Verg. Aen. 3.281>	Exercent patrias oleo labente palaestras
<Verg. Aen. 3.282>	nudati socii; iuvat evasisse tot urbes
<Verg. Aen. 3.283>	Argolicas, mediosque fugam tenuisse per hostis. 
<Verg. Aen. 3.284>	Interea magnum sol circumvolvitur annum,
<Verg. Aen. 3.285>	et glacialis hiemps aquilonibus asperat undas. 
<Verg. Aen. 3.286>	Aere cavo clipeum.  magni gestamen Abantis,
<Verg. Aen. 3.287>	postibus adversis figo, et rem carmine signo:
<Verg. Aen. 3.288>	AENEAS HAEC DE DANAIS VICTORIBVS ARMA. 
<Verg. Aen. 3.289>	Linquere tum portus iubeo et considere transtris:
<Verg. Aen. 3.290>	certatim socii feriunt mare et aequora verrunt. 
<Verg. Aen. 3.291>	Protinus aërias Phaeacum abscondimus arces,
<Verg. Aen. 3.292>	litoraque Epiri legimus portuque subimus
<Verg. Aen. 3.293>	Chaonio, et celsam Buthroti accedimus urbem. 
<Verg. Aen. 3.294>	Hic incredibilis rerum fama occupat auris,
<Verg. Aen. 3.295>	Priamiden Helenum Graias regnare per urbes,
<Verg. Aen. 3.296>	coniugio Aeacidae Pyrrhi sceptrisque potitum,
<Verg. Aen. 3.297>	et patrio Andromachen iterum cessisse marito. 
<Verg. Aen. 3.298>	Obstipui, miroque incensum pectus amore,
<Verg. Aen. 3.299>	compellare virum et casus cognoscere tantos. 
<Verg. Aen. 3.300>	Progredior portu, classis et litora linquens,
<Verg. Aen. 3.301>	sollemnis cum forte dapes et tristia dona
<Verg. Aen. 3.302>	ante urbem in luco falsi Simoentis ad undam
<Verg. Aen. 3.303>	libabat cineri Andromache, Manisque vocabat
<Verg. Aen. 3.304>	Hectoreum ad tumulum, viridi quem caespite inanem
<Verg. Aen. 3.305>	et geminas, causam lacrimis, sacraverat aras. 
<Verg. Aen. 3.306>	Ut me conspexit venientem et Troïa circum
<Verg. Aen. 3.307>	arma amens vidit, magnis exterrita monstris
<Verg. Aen. 3.308>	deriguit visu in medio, calor ossa reliquit;
<Verg. Aen. 3.309>	labitur, et longo vix tandem tempore fatur:
<Verg. Aen. 3.310>	“Verane te facies, verus mihi nuntius adfers,
<Verg. Aen. 3.311>	nate dea?  Vivisne, aut, si lux alma recessit,
<Verg. Aen. 3.312>	Hector ubi est?” Dixit, lacrimasque effudit et omnem
<Verg. Aen. 3.313>	implevit clamore locum.  Vix pauca furenti
<Verg. Aen. 3.314>	subicio, et raris turbatus vocibus hisco:
<Verg. Aen. 3.315>	“vivo equidem, vitamque extrema per omnia duco;
<Verg. Aen. 3.316>	ne dubita, nam vera vides. 
<Verg. Aen. 3.317>	Heu, quis te casus deiectam coniuge tanto
<Verg. Aen. 3.318>	excipit, aut quae digna satis fortuna revisit
<Verg. Aen. 3.319>	Hectoris Andromachen?  Pyrrhin” conubia servas?”
<Verg. Aen. 3.320>	Deiecit vultum et demissa voce locuta est:
<Verg. Aen. 3.321>	“O felix una ante alias Priameïa virgo,
<Verg. Aen. 3.322>	hostilem ad tumulum Troiae sub moenibus altis
<Verg. Aen. 3.323>	iussa mori, quae sortitus non pertulit ullos,
<Verg. Aen. 3.324>	nec victoris eri tetigit captiva cubile! 
<Verg. Aen. 3.325>	nos, patria incensa, diversa per aequora vectae,
<Verg. Aen. 3.326>	stirpis Achilleae fastus iuvenemque superbum,
<Verg. Aen. 3.327>	servitio enixae, tulimus: qui deinde, secutus
<Verg. Aen. 3.328>	Ledaeam Hermionen Lacedaemoniosque hymenaeos,
<Verg. Aen. 3.329>	me famulo famulamque Heleno transmisit habendam. 
<Verg. Aen. 3.330>	Ast illum, ereptae magno inflammatus amore
<Verg. Aen. 3.331>	coniugis et scelerum Furiis agitatus, Orestes
<Verg. Aen. 3.332>	excipit incautum patriasque obtruncat ad aras. 
<Verg. Aen. 3.333>	Morte Neoptolemi regnorum reddita cessit
<Verg. Aen. 3.334>	pars Heleno, qui Chaonios cognomine campos
<Verg. Aen. 3.335>	Chaoniamque omnem Troiano a Chaone dixit,
<Verg. Aen. 3.336>	Pergamaque Iliacamque iugis hanc addidit arcem. 
<Verg. Aen. 3.337>	Sed tibi qui cursum venti, quae fata dedere? 
<Verg. Aen. 3.338>	Aut quisnam ignarum nostris deus adpulit oris? 
<Verg. Aen. 3.339>	Quid puer Ascanius?  superatne et vescitur aura,
<Verg. Aen. 3.340>	quem tibi iam Troia — 
<Verg. Aen. 3.341>	Ecqua tamen puero est amissae cura parentis? 
<Verg. Aen. 3.342>	Ecquid in antiquam virtutem animosque virilis
<Verg. Aen. 3.343>	et pater Aeneas et avunculus excitat Hector?”
<Verg. Aen. 3.344>	Talia fundebat lacrimans longosque ciebat
<Verg. Aen. 3.345>	incassum fletus, cum sese a moenibus heros
<Verg. Aen. 3.346>	Priamides multis Helenus comitantibus adfert,
<Verg. Aen. 3.347>	adgnoscitque suos, laetusque ad limina ducit,
<Verg. Aen. 3.348>	et multum lacrimas verba inter singula fundit. 
<Verg. Aen. 3.349>	Procedo, et parvam Troiam simulataque magnis
<Verg. Aen. 3.350>	Pergama, et arentem Xanthi cognomine rivum
<Verg. Aen. 3.351>	adgnosco, Scaeaeque amplector limina portae. 
<Verg. Aen. 3.352>	Nec non et Teucri socia simul urbe fruuntur:
<Verg. Aen. 3.353>	illos porticibus rex accipiebat in amplis;
<Verg. Aen. 3.354>	aulaï medio libabant pocula Bacchi,
<Verg. Aen. 3.355>	impositis auro dapibus, paterasque tenebant. 
<Verg. Aen. 3.356>	Iamque dies alterque dies processit, et aurae
<Verg. Aen. 3.357>	vela vocant tumidoque inflatur carbasus austro. 
<Verg. Aen. 3.358>	His vatem adgredior dictis ac talia quaeso:
<Verg. Aen. 3.359>	“Troiugena, interpres divom, qui numina Phoebi,
<Verg. Aen. 3.360>	qui tripodas, Clarii laurus, qui sidera sentis,
<Verg. Aen. 3.361>	et volucrum linguas et praepetis omina pennae,
<Verg. Aen. 3.362>	fare age — namque omnem cursum mihi prospera dixit
<Verg. Aen. 3.363>	religio, et cuncti suaserunt numine divi
<Verg. Aen. 3.364>	Italiam petere et terras temptare repostas:
<Verg. Aen. 3.365>	sola novum dictuque nefas Harpyia Celaeno
<Verg. Aen. 3.366>	prodigium canit, et tristis denuntiat iras,
<Verg. Aen. 3.367>	obscenamque famem — quae prima pericula vito? 
<Verg. Aen. 3.368>	Quidve sequens tantos possim superare labores?”
<Verg. Aen. 3.369>	Hic Helenus, caesis primum de more iuvencis,
<Verg. Aen. 3.370>	exorat pacem divom, vittasque resolvit
<Verg. Aen. 3.371>	sacrati capitis, meque ad tua limina, Phoebe,
<Verg. Aen. 3.372>	ipse manu multo suspensum numine ducit,
<Verg. Aen. 3.373>	atque haec deinde canit divino ex ore sacerdos:
<Verg. Aen. 3.374>	“Nate dea, — nam te maioribus ire per altum
<Verg. Aen. 3.375>	auspiciis manifesta fides: sic fata deum rex
<Verg. Aen. 3.376>	sortitur, volvitque vices; is vertitur ordo — 
<Verg. Aen. 3.377>	pauca tibi e multis, quo tutior hospita lustres
<Verg. Aen. 3.378>	aequora et Ausonio possis considere portu,
<Verg. Aen. 3.379>	expediam dictis; prohibent nam cetera Parcae
<Verg. Aen. 3.380>	scire Helenum farique vetat Saturnia Iuno. 
<Verg. Aen. 3.381>	Principio Italiam, quam tu iam rere propinquam
<Verg. Aen. 3.382>	vicinosque, ignare, paras invadere portus,
<Verg. Aen. 3.383>	longa procul longis via dividit invia terris. 
<Verg. Aen. 3.384>	Ante et Trinacria lentandus remus in unda,
<Verg. Aen. 3.385>	et salis Ausonii lustrandum navibus aequor,
<Verg. Aen. 3.386>	infernique lacus, Aeaeaeque insula Circae,
<Verg. Aen. 3.387>	quam tuta possis urbem componere terra:
<Verg. Aen. 3.388>	signa tibi dicam, tu condita mente teneto:
<Verg. Aen. 3.389>	cum tibi sollicito secreti ad fluminis undam
<Verg. Aen. 3.390>	litoreis ingens inventa sub ilicibus sus
<Verg. Aen. 3.391>	triginta capitum fetus enixa iacebit. 
<Verg. Aen. 3.392>	alba, solo recubans, albi circum ubera nati,
<Verg. Aen. 3.393>	is locus urbis erit, requies ea certa laborum. 
<Verg. Aen. 3.394>	Nec tu mensarum morsus horresce futuros:
<Verg. Aen. 3.395>	fata viam invenient, aderitque vocatus Apollo. 
<Verg. Aen. 3.396>	“Has autem terras, Italique hanc litoris oram,
<Verg. Aen. 3.397>	proxuma quae nostri perfunditur aequoris aestu,
<Verg. Aen. 3.398>	effuge; cuncta malis habitantur moenia Grais. 
<Verg. Aen. 3.399>	Hic et Narycii posuerunt moenia Locri,
<Verg. Aen. 3.400>	et Sallentinos obsedit milite campos
<Verg. Aen. 3.401>	Lyctius Idomeneus; hic illa ducis Meliboei
<Verg. Aen. 3.402>	parva Philoctetae subnixa Petelia muro. 
<Verg. Aen. 3.403>	Quin, ubi transmissae steterint trans aequora classes,
<Verg. Aen. 3.404>	et positis aris iam vota in litore solves,
<Verg. Aen. 3.405>	purpureo velare comas adopertus amictu,
<Verg. Aen. 3.406>	ne qua inter sanctos ignis in honore deorum
<Verg. Aen. 3.407>	hostilis facies occurrat et omina turbet. 
<Verg. Aen. 3.408>	Hunc socii morem sacrorum, hunc ipse teneto:
<Verg. Aen. 3.409>	hac casti maneant in religione nepotes. 
<Verg. Aen. 3.410>	“Ast ubi digressum Siculae te admoverit orae
<Verg. Aen. 3.411>	ventus, et angusti rarescent claustra Pelori,
<Verg. Aen. 3.412>	laeva tibi tellus et longo laeva petantur
<Verg. Aen. 3.413>	aequora circuitu: dextrum fuge litus et undas. 
<Verg. Aen. 3.414>	Haec loca vi quondam et vasta convolsa ruina — 
<Verg. Aen. 3.415>	tantum aevi longinqua valet mutare vetustas — 
<Verg. Aen. 3.416>	dissiluisse ferunt, cum protinus utraque tellus
<Verg. Aen. 3.417>	una foret; venit medio vi pontus et undis
<Verg. Aen. 3.418>	Hesperium Siculo latus abscidit, arvaque et urbes
<Verg. Aen. 3.419>	litore diductas angusto interluit aestu. 
<Verg. Aen. 3.420>	Dextrum Scylla latus, laevum implacata Charybdis
<Verg. Aen. 3.421>	obsidet, atque imo barathri ter gurgite vastos
<Verg. Aen. 3.422>	sorbet in abruptum fluctus, rursusque sub auras
<Verg. Aen. 3.423>	erigit alternos et sidera verberat unda. 
<Verg. Aen. 3.424>	At Scyllam caecis cohibet spelunca latebris,
<Verg. Aen. 3.425>	ora exsertantem et navis in saxa trahentem. 
<Verg. Aen. 3.426>	Prima hominis facies et pulchro pectore virgo
<Verg. Aen. 3.427>	pube tenus, postrema immani corpore pristis,
<Verg. Aen. 3.428>	delphinum caudas utero commissa luporum. 
<Verg. Aen. 3.429>	Praestat Trinacrii metas lustrare Pachyni
<Verg. Aen. 3.430>	cessantem, longos et circumflectere cursus,
<Verg. Aen. 3.431>	quam semel informem vasto vidisse sub antro
<Verg. Aen. 3.432>	Scyllam, et caeruleis canibus resonantia saxa. 
<Verg. Aen. 3.433>	“Praeterea, si qua est Heleno prudentia, vati
<Verg. Aen. 3.434>	si qua fides, animum si veris implet Apollo,
<Verg. Aen. 3.435>	unum illud tibi, nate dea, proque omnibus unum
<Verg. Aen. 3.436>	praedicam, et repetens iterumque iterumque monebo:
<Verg. Aen. 3.437>	Iunonis magnae primum prece numen adora;
<Verg. Aen. 3.438>	Iunoni cane vota libens, dominamque potentem
<Verg. Aen. 3.439>	supplicibus supera donis: sic denique victor
<Verg. Aen. 3.440>	Trinacria finis Italos mittere relicta. 
<Verg. Aen. 3.441>	“Huc ubi delatus Cumaeam accesseris urbem,
<Verg. Aen. 3.442>	divinosque lacus, et Averna sonantia silvis,
<Verg. Aen. 3.443>	insanam vatem aspicies, quae rupe sub ima
<Verg. Aen. 3.444>	fata canit, foliisque notas et nomina mandat. 
<Verg. Aen. 3.445>	Quaecumque in foliis descripsit carmina virgo,
<Verg. Aen. 3.446>	digerit in numerum, atque antro seclusa relinquit. 
<Verg. Aen. 3.447>	Illa manent immota locis, neque ab ordine cedunt;
<Verg. Aen. 3.448>	verum eadem, verso tenuis cum cardine ventus
<Verg. Aen. 3.449>	impulit et teneras turbavit ianua frondes,
<Verg. Aen. 3.450>	numquam deinde cavo volitantia prendere saxo,
<Verg. Aen. 3.451>	nec revocare situs aut iungere carmina curat:
<Verg. Aen. 3.452>	inconsulti abeunt, sedemque odere Sibyllae. 
<Verg. Aen. 3.453>	Hic tibi ne qua morae fuerint dispendia tanti, — 
<Verg. Aen. 3.454>	quamvis increpitent socii, et vi cursus in altum
<Verg. Aen. 3.455>	vela vocet, possisque sinus implere secundos, — 
<Verg. Aen. 3.456>	quin adeas vatem precibusque oracula poscas
<Verg. Aen. 3.457>	ipsa canat, vocemque volens atque ora resolvat. 
<Verg. Aen. 3.458>	Illa tibi Italiae populos venturaque bella,
<Verg. Aen. 3.459>	et quo quemque modo fugiasque ferasque laborem
<Verg. Aen. 3.460>	expediet, cursusque dabit venerata secundos. 
<Verg. Aen. 3.461>	Haec sunt, quae nostra liceat te voce moneri. 
<Verg. Aen. 3.462>	Vade age, et ingentem factis fer ad aethera Troiam.”
<Verg. Aen. 3.463>	Quae postquam vates sic ore effatus amico est,
<Verg. Aen. 3.464>	dona dehinc auro gravia sectoque elephanto
<Verg. Aen. 3.465>	imperat ad navis ferri, stipatque carinis
<Verg. Aen. 3.466>	ingens argentum, Dodonaeosque lebetas,
<Verg. Aen. 3.467>	loricam consertam hamis auroque trilicem,
<Verg. Aen. 3.468>	et conum insignis galeae cristasque comantis,
<Verg. Aen. 3.469>	arma Neoptolemi; sunt et sua dona parenti. 
<Verg. Aen. 3.470>	Addit equos, additque duces;
<Verg. Aen. 3.471>	remigium supplet; socios simul instruit armis. 
<Verg. Aen. 3.472>	Interea classem velis aptare iubebat
<Verg. Aen. 3.473>	Anchises, fieret vento mora ne qua ferenti. 
<Verg. Aen. 3.474>	Quem Phoebi interpres multo compellat honore:
<Verg. Aen. 3.475>	“Coniugio, Anchise, Veneris dignate superbo,
<Verg. Aen. 3.476>	cura deum, bis Pergameis erepte ruinis,
<Verg. Aen. 3.477>	ecce tibi Ausoniae tellus; hanc arripe velis. 
<Verg. Aen. 3.478>	Et tamen hanc pelago praeterlabare necesse est;
<Verg. Aen. 3.479>	Ausoniae pars illa procul, quam pandit Apollo. 
<Verg. Aen. 3.480>	Vade” ait “O felix nati pietate.  Quid ultra
<Verg. Aen. 3.481>	provehor, et fando surgentis demoror austros?”
<Verg. Aen. 3.482>	Nec minus Andromache digressu maesta supremo
<Verg. Aen. 3.483>	fert picturatas auri subtemine vestes
<Verg. Aen. 3.484>	et Phrygiam Ascanio chlamydem (nec cedit honore),
<Verg. Aen. 3.485>	textilibusque onerat donis, ac talia fatur:
<Verg. Aen. 3.486>	“Accipe et haec, manuum tibi quae monumenta mearum
<Verg. Aen. 3.487>	sint, puer, et longum Andromachae testentur amorem,
<Verg. Aen. 3.488>	coniugis Hectoreae.  Cape dona extrema tuorum,
<Verg. Aen. 3.489>	O milli sola mei super Astyanactis imago:
<Verg. Aen. 3.490>	sic oculos, sic ille manus, sic ora ferebat;
<Verg. Aen. 3.491>	et nunc aequali tecum pubesceret aevo.”
<Verg. Aen. 3.492>	Hos ego digrediens lacrimis adfabar obortis:
<Verg. Aen. 3.493>	“Vivite felices, quibus est fortuna peracta
<Verg. Aen. 3.494>	iam sua; nos alia ex aliis in fata vocamur. 
<Verg. Aen. 3.495>	Vobis parta quies; nullum maris aequor arandum,
<Verg. Aen. 3.496>	arva neque Ausoniae semper cedentia retro
<Verg. Aen. 3.497>	quaerenda.  Effigiem Xanthi Troiamque videtis
<Verg. Aen. 3.498>	quam vestrae fecere manus, melioribus, opto,
<Verg. Aen. 3.499>	auspiciis, et quae fuerit minus obvia Graiis. 
<Verg. Aen. 3.500>	Si quando Thybrim vicinaque Thybridis arva
<Verg. Aen. 3.501>	intraro, gentique meae data moenia cernam,
<Verg. Aen. 3.502>	cognatas urbes olim populosque propinquos,
<Verg. Aen. 3.503>	Epiro, Hesperia, quibus idem Dardanus auctor
<Verg. Aen. 3.504>	atque idem casus, unam faciemus utramque
<Verg. Aen. 3.505>	Troiam animis; maneat nostros ea cura nepotes.”
<Verg. Aen. 3.506>	Provehimur pelago vicina Ceraunia iuxta,
<Verg. Aen. 3.507>	unde iter Italiam cursusque brevissimus undis. 
<Verg. Aen. 3.508>	Sol ruit interea et montes umbrantur opaci;
<Verg. Aen. 3.509>	sternimur optatae gremio telluris ad undam,
<Verg. Aen. 3.510>	sortiti remos, passimque in litore sicco
<Verg. Aen. 3.511>	corpora curamus; fessos sopor inrigat artus. 
<Verg. Aen. 3.512>	Necdum orbem medium Nox horis acta subibat:
<Verg. Aen. 3.513>	haud segnis strato surgit Palinurus et omnis
<Verg. Aen. 3.514>	explorat ventos, atque auribus aera captat;
<Verg. Aen. 3.515>	sidera cuncta notat tacito labentia caelo,
<Verg. Aen. 3.516>	Arcturum pluviasque Hyadas geminosque Triones,
<Verg. Aen. 3.517>	armatumque auro circumspicit Oriona. 
<Verg. Aen. 3.518>	Postquam cuncta videt caelo constare sereno,
<Verg. Aen. 3.519>	dat clarum e puppi signum; nos castra movemus,
<Verg. Aen. 3.520>	temptamusque viam et velorum pandimus alas. 
<Verg. Aen. 3.521>	Iamque rubescebat stellis Aurora fugatis,
<Verg. Aen. 3.522>	cum procul obscuros collis humilemque videmus
<Verg. Aen. 3.523>	Italiam.  “Italiam” primus conclamat Achates,
<Verg. Aen. 3.524>	“Italiam” laeto socii clamore salutant. 
<Verg. Aen. 3.525>	Tum pater Anchises magnum cratera corona
<Verg. Aen. 3.526>	induit, implevitque mero, divosque vocavit
<Verg. Aen. 3.527>	stans celsa in puppi:
<Verg. Aen. 3.528>	“Di maris et terrae tempestatumque potentes,
<Verg. Aen. 3.529>	ferte viam vento facilem et spirate secundi.”
<Verg. Aen. 3.530>	Crebrescunt optatae aurae portusque patescit
<Verg. Aen. 3.531>	iam propior, templumque adparet in arce Minervae. 
<Verg. Aen. 3.532>	Vela legunt socii et proras ad litora torquent. 
<Verg. Aen. 3.533>	Portus ab Euroo fluctu curvatus in arcum,
<Verg. Aen. 3.534>	obiectae salsa spumant aspargine cautes;
<Verg. Aen. 3.535>	ipse latet; gemino demittunt bracchia muro
<Verg. Aen. 3.536>	turriti scopuli, refugitque ab litore templum. 
<Verg. Aen. 3.537>	Quattuor hic, primum omen, equos in gramine vidi
<Verg. Aen. 3.538>	tondentis campum late, candore nivali. 
<Verg. Aen. 3.539>	Et pater Anchises: “Bellum, O terra hospita, portas
<Verg. Aen. 3.540>	bello armantur equi, bellum haec armenta minantur. 
<Verg. Aen. 3.541>	Sed tamen idem olim curru succedere sueti
<Verg. Aen. 3.542>	quadrupedes, et frena iugo concordia ferre;
<Verg. Aen. 3.543>	spes et pacis” ait.  Tum numina sancta precamur
<Verg. Aen. 3.544>	Palladis armisonae, quae prima accepit ovantis,
<Verg. Aen. 3.545>	et capita ante aras Phrygio velamur amictu;
<Verg. Aen. 3.546>	praeceptisque Heleni, dederat quae maxima, rite
<Verg. Aen. 3.547>	Iunoni Argivae iussos adolemus honores. 
<Verg. Aen. 3.548>	Haud mora, continuo perfectis ordine votis,
<Verg. Aen. 3.549>	cornua velatarum obvertimus antemarum,
<Verg. Aen. 3.550>	Graiugenumque domos suspectaque linquimus arva. 
<Verg. Aen. 3.551>	Hinc sinus Herculei (si vera est fama) Tarenti
<Verg. Aen. 3.552>	cernitur; attollit se diva Lacinia contra,
<Verg. Aen. 3.553>	Caulonisque arces et navifragum Scylaceum. 
<Verg. Aen. 3.554>	Tum procul e fluctu Trinacria cernitur Aetna,
<Verg. Aen. 3.555>	et gemitum ingentem pelagi pulsataque saxa
<Verg. Aen. 3.556>	audimus longe fractasque ad litora voces,
<Verg. Aen. 3.557>	exsultantque vada, atque aestu miscentur harenae. 
<Verg. Aen. 3.558>	Et pater Anchises: “Nimirum haec illa Charybdis:
<Verg. Aen. 3.559>	hos Helenus scopulos, haec saxa horrenda canebat. 
<Verg. Aen. 3.560>	Eripite, O socii, pariterque insurgite remis!”
<Verg. Aen. 3.561>	Haud minus ac iussi faciunt, primusque rudentem
<Verg. Aen. 3.562>	contorsit laevas proram Palinurus ad undas. 
<Verg. Aen. 3.563>	laevam cuncta cohors remis ventisque petivit. 
<Verg. Aen. 3.564>	Tollimur in caelum curvato gurgite, et idem
<Verg. Aen. 3.565>	subducta ad Manis imos desedimus unda. 
<Verg. Aen. 3.566>	Ter scopuli clamorem inter cava saxa dedere:
<Verg. Aen. 3.567>	ter spumam elisam et rorantia vidimus astra. 
<Verg. Aen. 3.568>	Interea fessos ventus cum sole reliquit,
<Verg. Aen. 3.569>	ignarique viae Cyclopum adlabimur oris. 
<Verg. Aen. 3.570>	Portus ab accessu ventorum immotus et ingens
<Verg. Aen. 3.571>	ipse; sed horrificis iuxta tonat Aetna ruinis;
<Verg. Aen. 3.572>	interdumque atram prorumpit ad aethera nubem,
<Verg. Aen. 3.573>	turbine fumantem piceo et candente favilla,
<Verg. Aen. 3.574>	attollitque globos flammarum et sidera lambit;
<Verg. Aen. 3.575>	interdum scopulos avolsaque viscera montis
<Verg. Aen. 3.576>	erigit eructans, liquefactaque saxa sub auras
<Verg. Aen. 3.577>	cum gemitu glomerat, fundoque exaestuat imo. 
<Verg. Aen. 3.578>	Fama est Enceladi semustum fulmine corpus
<Verg. Aen. 3.579>	urgueri mole hac, ingentemque insuper Aetnam
<Verg. Aen. 3.580>	impositam ruptis flammam exspirare caminis;
<Verg. Aen. 3.581>	et fessum quotiens mutet latus, intremere omnem
<Verg. Aen. 3.582>	murmure Trinacriam, et caelum subtexere fumo. 
<Verg. Aen. 3.583>	Noctem illam tecti silvis immania monstra
<Verg. Aen. 3.584>	perferimus, nec quae sonitum det causa videmus. 
<Verg. Aen. 3.585>	Nam neque erant astrorum ignes, nec lucidus aethra
<Verg. Aen. 3.586>	siderea polus, obscuro sed nubila caelo,
<Verg. Aen. 3.587>	et lunam in nimbo nox intempesta tenebat. 
<Verg. Aen. 3.588>	Postera iamque dies primo surgebat Eoo,
<Verg. Aen. 3.589>	umentemque Aurora polo dimoverat umbram:
<Verg. Aen. 3.590>	cum subito e silvis, macie confecta suprema,
<Verg. Aen. 3.591>	ignoti nova forma viri miserandaque cultu
<Verg. Aen. 3.592>	procedit, supplexque manus ad litora tendit. 
<Verg. Aen. 3.593>	Respicimus: dira inluvies inmissaque barba,
<Verg. Aen. 3.594>	consertum tegumen spinis; at cetera Graius,
<Verg. Aen. 3.595>	[et quondam patriis ad Troiam missus in armis.]
<Verg. Aen. 3.596>	Isque ubi Dardanios habitus et Troia vidit
<Verg. Aen. 3.597>	arma procul, paulum aspectu conterritus haesit,
<Verg. Aen. 3.598>	continuitque gradum; mox sese ad litora praeceps
<Verg. Aen. 3.599>	cum fletu precibusque tulit: “Per sidera testor,
<Verg. Aen. 3.600>	per superos atque hoc caeli spirabile lumen,
<Verg. Aen. 3.601>	tollite me, Teucri; quascumque abducite terras;
<Verg. Aen. 3.602>	hoc sat erit.  Scio me Danais e classibus unum,
<Verg. Aen. 3.603>	et bello Iliacos fateor petiisse Penatis;
<Verg. Aen. 3.604>	pro quo, si sceleris tanta est iniuria nostri,
<Verg. Aen. 3.605>	spargite me in fluctus, vastoque inmergite ponto. 
<Verg. Aen. 3.606>	Si pereo, hominum manibus periisse iuvabit.”
<Verg. Aen. 3.607>	Dixerat, et genua amplexus genibusque volutans
<Verg. Aen. 3.608>	haerebat.  Qui sit, fari, quo sanguine cretus,
<Verg. Aen. 3.609>	hortamur; quae deinde agitet fortuna, fateri. 
<Verg. Aen. 3.610>	Ipse pater dextram Anchises, haud multa moratus,
<Verg. Aen. 3.611>	dat iuveni, atque animum praesenti pignore firmat. 
<Verg. Aen. 3.612>	Ille haec, deposita tandem formidine, fatur:
<Verg. Aen. 3.613>	“Sum patria ex Ithaca, comes infelicis Ulixi,
<Verg. Aen. 3.614>	nomine Achaemenides, Troiam genitore Adamasto
<Verg. Aen. 3.615>	paupere — mansissetque utinam fortuna! — profectus. 
<Verg. Aen. 3.616>	Hic me, dum trepidi crudelia limina linquunt,
<Verg. Aen. 3.617>	inmemores socii vasto Cyclopis in antro
<Verg. Aen. 3.618>	deseruere.  Domus sanie dapibusque cruentis,
<Verg. Aen. 3.619>	intus opaca, ingens; ipse arduus, altaque pulsat
<Verg. Aen. 3.620>	sidera — Di, talem terris avertite pestem! — 
<Verg. Aen. 3.621>	nec visu facilis nec dictu adfabilis ulli. 
<Verg. Aen. 3.622>	Visceribus miserorum et sanguine vescitur atro. 
<Verg. Aen. 3.623>	Vidi egomet, duo de numero cum corpora nostro
<Verg. Aen. 3.624>	prensa manu magna, medio resupinus in antro,
<Verg. Aen. 3.625>	frangeret ad saxum, sanieque aspersa natarent
<Verg. Aen. 3.626>	limina; vidi atro cum membra fluentia tabo
<Verg. Aen. 3.627>	manderet, et tepidi tremerent sub dentibus artus. 
<Verg. Aen. 3.628>	Haud impune quidem; nec talia passus Ulixes,
<Verg. Aen. 3.629>	oblitusve sui est Ithacus discrimine tanto. 
<Verg. Aen. 3.630>	Nam simul expletus dapibus vinoque sepultus
<Verg. Aen. 3.631>	cervicem inflexam posuit, iacuitque per antrum
<Verg. Aen. 3.632>	immensus, saniem eructans et frusta cruento
<Verg. Aen. 3.633>	per somnum commixta mero, nos magna precati
<Verg. Aen. 3.634>	numina sortitique vices, una undique circum
<Verg. Aen. 3.635>	fundimur, et telo lumen terebramus acuto, — 
<Verg. Aen. 3.636>	ingens, quod torva solum sub fronte latebat,
<Verg. Aen. 3.637>	Argolici clipei aut Phoebeae lampadis instar, — 
<Verg. Aen. 3.638>	et tandem laeti sociorum ulciscimur umbras. 
<Verg. Aen. 3.639>	Sed fugite, O miseri, fugite, atque ab litore funem
<Verg. Aen. 3.640>	rumpite. 
<Verg. Aen. 3.641>	Nam qualis quantusque cavo Polyphemus in antro
<Verg. Aen. 3.642>	lanigeras claudit pecudes atque ubera pressat,
<Verg. Aen. 3.643>	centum alii curva haec habitant ad litora volgo
<Verg. Aen. 3.644>	infandi Cyclopes, et altis montibus errant. 
<Verg. Aen. 3.645>	Tertia iam lunae se cornua lumine complent,
<Verg. Aen. 3.646>	cum vitam in silvis inter deserta ferarum
<Verg. Aen. 3.647>	lustra domosque traho, vastosque ab rupe Cyclopas
<Verg. Aen. 3.648>	prospicio, sonitumque pedum vocemque tremesco. 
<Verg. Aen. 3.649>	Victum infelicem, bacas lapidosaque corna,
<Verg. Aen. 3.650>	dant rami et volsis pascunt radicibus herbae. 
<Verg. Aen. 3.651>	Omnia conlustrans, hanc primum ad litora classem
<Verg. Aen. 3.652>	conspexi venientem.  Huic me, quaecumque fuisset,
<Verg. Aen. 3.653>	addixi: satis est gentem effugisse nefandam. 
<Verg. Aen. 3.654>	Vos animam hanc potius quocumque absumite leto.”
<Verg. Aen. 3.655>	Vix ea fatus erat, summo cum monte videmus
<Verg. Aen. 3.656>	ipsum inter pecudes vasta se mole moventem
<Verg. Aen. 3.657>	pastorem Polyphemum et litora nota petentem,
<Verg. Aen. 3.658>	monstrum horrendum, informe, ingens, cui lumen ademptum. 
<Verg. Aen. 3.659>	Trunca manu pinus regit et vestigia firmat;
<Verg. Aen. 3.660>	lanigerae comitantur oves — ea sola voluptas
<Verg. Aen. 3.661>	solamenque mali. 
<Verg. Aen. 3.662>	Postquam altos tetigit fluctus et ad aequora venit,
<Verg. Aen. 3.663>	luminis effossi fluidum lavit inde cruorem,
<Verg. Aen. 3.664>	dentibus infrendens gemitu, graditurque per aequor
<Verg. Aen. 3.665>	iam medium, necdum fluctus latera ardua tinxit. 
<Verg. Aen. 3.666>	Nos procul inde fugam trepidi celerare, recepto
<Verg. Aen. 3.667>	supplice sic merito, tacitique incidere funem;
<Verg. Aen. 3.668>	vertimus et proni certantibus aequora remis. 
<Verg. Aen. 3.669>	Sensit, et ad sonitum vocis vestigia torsit;
<Verg. Aen. 3.670>	verum ubi nulla datur dextra adfectare potestas,
<Verg. Aen. 3.671>	nec potis Ionios fluctus aequare sequendo,
<Verg. Aen. 3.672>	clamorem immensum tollit, quo pontus et omnes
<Verg. Aen. 3.673>	contremuere undae, penitusque exterrita tellus
<Verg. Aen. 3.674>	Italiae, curvisque immugiit Aetna cavernis. 
<Verg. Aen. 3.675>	At genus e silvis Cyclopum et montibus altis
<Verg. Aen. 3.676>	excitum ruit ad portus et litora complent. 
<Verg. Aen. 3.677>	Cernimus adstantis nequiquam lumine torvo
<Verg. Aen. 3.678>	Aetnaeos fratres, caelo capita alta ferentis,
<Verg. Aen. 3.679>	concilium horrendum: quales cum vertice celso
<Verg. Aen. 3.680>	aeriae quercus, aut coniferae cyparissi
<Verg. Aen. 3.681>	constiterunt, silva alta Iovis, lucusve Dianae. 
<Verg. Aen. 3.682>	Praecipites metus acer agit quocumque rudentis
<Verg. Aen. 3.683>	excutere, et ventis intendere vela secundis. 
<Verg. Aen. 3.684>	Contra iussa monent Heleni Scyllam atque Charybdin
<Verg. Aen. 3.685>	inter, utramque viam leti discrimine parvo,
<Verg. Aen. 3.686>	ni teneant cursus; certum est dare lintea retro. 
<Verg. Aen. 3.687>	Ecce autem Boreas angusta ab sede Pelori
<Verg. Aen. 3.688>	missus adest.  Vivo praetervehor ostia saxo
<Verg. Aen. 3.689>	Pantagiae Megarosque sinus Thapsumque iacentem. 
<Verg. Aen. 3.690>	Talia monstrabat relegens errata retrorsus
<Verg. Aen. 3.691>	litora Achaemenides; comes infelicis Ulixi. 
<Verg. Aen. 3.692>	Sicanio praetenta sinu iacet insula contra
<Verg. Aen. 3.693>	Plemyrium undosum; nomen dixere priores
<Verg. Aen. 3.694>	Ortygiam.  Alpheum fama est huc Elidis amnem
<Verg. Aen. 3.695>	occultas egisse vias subter mare; qui nunc
<Verg. Aen. 3.696>	ore, Arethusa, tuo Siculis confunditur undis. 
<Verg. Aen. 3.697>	Iussi numina magna loci veneramur; et inde
<Verg. Aen. 3.698>	exsupero praepingue solum stagnantis Helori. 
<Verg. Aen. 3.699>	Hinc altas cautes proiectaque saxa Pachyni
<Verg. Aen. 3.700>	radimus, et fatis numquam concessa moveri
<Verg. Aen. 3.701>	adparet Camerina procul campique Geloi,
<Verg. Aen. 3.702>	immanisque Gela fluvii cognomine dicta. 
<Verg. Aen. 3.703>	Arduus inde Acragas ostentat maxuma longe
<Verg. Aen. 3.704>	moenia, magnanimum quondam generator equorum;
<Verg. Aen. 3.705>	teque datis linquo ventis, palmosa Selinus,
<Verg. Aen. 3.706>	et vada dura lego saxis Lilybeia caecis. 
<Verg. Aen. 3.707>	Hinc Drepani me portus et inlaetabilis ora
<Verg. Aen. 3.708>	accipit.  Hic, pelagi tot tempestatibus actis,
<Verg. Aen. 3.709>	heu genitorem, omnis curae casusque levamen,
<Verg. Aen. 3.710>	amitto Anchisen: hic me, pater optume, fessum
<Verg. Aen. 3.711>	deseris, heu, tantis nequiquam erepte periclis! 
<Verg. Aen. 3.712>	Nec vates Helenus, cum multa horrenda moneret,
<Verg. Aen. 3.713>	hos mihi praedixit luctus, non dira Celaeno. 
<Verg. Aen. 3.714>	Hic labor extremus, longarum haec meta viarum. 
<Verg. Aen. 3.715>	Hinc me digressum vestris deus adpulit oris. 
<Verg. Aen. 3.716>	Sic pater Aeneas intentis omnibus unus
<Verg. Aen. 3.717>	fata renarrabat divom, cursusque docebat. 
<Verg. Aen. 3.718>	Conticuit tandem, factoque hic fine quievit.
<Verg. Aen. 4.1>	At regina gravi iamdudum saucia cura
<Verg. Aen. 4.2>	volnus alit venis, et caeco carpitur igni. 
<Verg. Aen. 4.3>	Multa viri virtus animo, multusque recursat
<Verg. Aen. 4.4>	gentis honos: haerent infixi pectore voltus
<Verg. Aen. 4.5>	verbaque, nec placidam membris dat cura quietem. 
<Verg. Aen. 4.6>	Postera Phoebea lustrabat lampade terras,
<Verg. Aen. 4.7>	umentemque Aurora polo dimoverat umbram,
<Verg. Aen. 4.8>	cum sic unanimam adloquitur male sana sororem:
<Verg. Aen. 4.9>	“Anna soror, quae me suspensam insomnia terrent! 
<Verg. Aen. 4.10>	Quis novus hic nostris successit sedibus hospes,
<Verg. Aen. 4.11>	quem sese ore ferens, quam forti pectore et armis! 
<Verg. Aen. 4.12>	Credo equidem, nec vana fides, genus esse deorum. 
<Verg. Aen. 4.13>	Degeneres animos timor arguit: heu, quibus ille
<Verg. Aen. 4.14>	iactatus fatis! Quae bella exhausta canebat! 
<Verg. Aen. 4.15>	Si mihi non animo fixum immotumque sederet,
<Verg. Aen. 4.16>	ne cui me vinclo vellem sociare iugali,
<Verg. Aen. 4.17>	postquam primus amor deceptam morte fefellit;
<Verg. Aen. 4.18>	si non pertaesum thalami taedaeque fuisset,
<Verg. Aen. 4.19>	huic uni forsan potui succumbere culpae. 
<Verg. Aen. 4.20>	Anna, fatebor enim, miseri post fata Sychaei
<Verg. Aen. 4.21>	coniugis et sparsos fraterna caede Penatis,
<Verg. Aen. 4.22>	solus hic inflexit sensus, animumque labantem
<Verg. Aen. 4.23>	impulit: adgnosco veteris vestigia flammae. 
<Verg. Aen. 4.24>	Sed mihi vel tellus optem prius ima dehiscat,
<Verg. Aen. 4.25>	vel Pater omnipotens adigat me fulmine ad umbras,
<Verg. Aen. 4.26>	pallentis umbras Erebi noctemque profundam,
<Verg. Aen. 4.27>	ante, Pudor, quam te violo, aut tua iura resolvo. 
<Verg. Aen. 4.28>	Ille meos, primus qui me sibi iunxit, amores
<Verg. Aen. 4.29>	abstulit; ille habeat secum servetque sepulchro.”
<Verg. Aen. 4.30>	Sic effata sinum lacrimis implevit obortis. 
<Verg. Aen. 4.31>	Anna refert: “O luce magis dilecta sorori,
<Verg. Aen. 4.32>	solane perpetua maerens carpere iuventa,
<Verg. Aen. 4.33>	nec dulcis natos, Veneris nec praemia noris? 
<Verg. Aen. 4.34>	Id cinerem aut Manis credis curare sepultos? 
<Verg. Aen. 4.35>	Esto: aegram nulli quondam flexere mariti,
<Verg. Aen. 4.36>	non Libyae, non ante Tyro; despectus Iarbas
<Verg. Aen. 4.37>	ductoresque alii, quos Africa terra triumphis
<Verg. Aen. 4.38>	dives alit: placitone etiam pugnabis amori? 
<Verg. Aen. 4.39>	Nec venit in mentem, quorum consederis arvis? 
<Verg. Aen. 4.40>	Hinc Gaetulae urbes, genus insuperabile bello,
<Verg. Aen. 4.41>	et Numidae infreni cingunt et inhospita Syrtis;
<Verg. Aen. 4.42>	hinc deserta siti regio, lateque furentes
<Verg. Aen. 4.43>	Barcaei.  Quid bella Tyro surgentia dicam,
<Verg. Aen. 4.44>	germanique minas? 
<Verg. Aen. 4.45>	Dis equidem auspicibus reor et Iunone secunda
<Verg. Aen. 4.46>	hunc cursum Iliacas vento tenuisse carinas. 
<Verg. Aen. 4.47>	Quam tu urbem, soror, hanc cernes, quae surgere regna
<Verg. Aen. 4.48>	coniugio tali! Teucrum comitantibus armis
<Verg. Aen. 4.49>	Punica se quantis attollet gloria rebus! 
<Verg. Aen. 4.50>	Tu modo posce deos veniam, sacrisque litatis
<Verg. Aen. 4.51>	indulge hospitio, causasque innecte morandi,
<Verg. Aen. 4.52>	dum pelago desaevit hiemps et aquosus Orion,
<Verg. Aen. 4.53>	quassataeque rates, dum non tractabile caelum.”
<Verg. Aen. 4.54>	His dictis incensum animum inflammavit amore,
<Verg. Aen. 4.55>	spemque dedit dubiae menti, solvitque pudorem. 
<Verg. Aen. 4.56>	Principio delubra adeunt, pacemque per aras
<Verg. Aen. 4.57>	exquirunt; mactant lectas de more bidentis
<Verg. Aen. 4.58>	legiferae Cereri Phoeboque patrique Lyaeo,
<Verg. Aen. 4.59>	Iunoni ante omnis, cui vincla iugalia curae. 
<Verg. Aen. 4.60>	Ipsa, tenens dextra pateram, pulcherrima Dido
<Verg. Aen. 4.61>	candentis vaccae media inter cornua fundit,
<Verg. Aen. 4.62>	aut ante ora deum pinguis spatiatur ad aras,
<Verg. Aen. 4.63>	instauratque diem donis, pecudumque reclusis
<Verg. Aen. 4.64>	pectoribus inhians spirantia consulit exta. 
<Verg. Aen. 4.65>	Heu vatum ignarae mentes! quid vota furentem,
<Verg. Aen. 4.66>	quid delubra iuvant? Est mollis flamma medullas
<Verg. Aen. 4.67>	interea, et tacitum vivit sub pectore volnus. 
<Verg. Aen. 4.68>	Uritur infelix Dido, totaque vagatur
<Verg. Aen. 4.69>	urbe furens, qualis coniecta cerva sagitta,
<Verg. Aen. 4.70>	quam procul incautam nemora inter Cresia fixit
<Verg. Aen. 4.71>	pastor agens telis, liquitque volatile ferrum
<Verg. Aen. 4.72>	nescius; illa fuga silvas saltusque peragrat
<Verg. Aen. 4.73>	Dictaeos; haeret lateri letalis arundo. 
<Verg. Aen. 4.74>	Nunc media Aenean secum per moenia ducit,
<Verg. Aen. 4.75>	Sidoniasque ostentat opes urbemque paratam;
<Verg. Aen. 4.76>	incipit effari, mediaque in voce resistit;
<Verg. Aen. 4.77>	nunc eadem labente die convivia quaerit,
<Verg. Aen. 4.78>	Iliacosque iterum demens audire labores
<Verg. Aen. 4.79>	exposcit, pendetque iterum narrantis ab ore. 
<Verg. Aen. 4.80>	Post, ubi digressi, lumenque obscura vicissim
<Verg. Aen. 4.81>	luna premit suadentque cadentia sidera somnos,
<Verg. Aen. 4.82>	sola domo maeret vacua, stratisque relictis
<Verg. Aen. 4.83>	incubat, illum absens absentem auditque videtque;
<Verg. Aen. 4.84>	aut gremio Ascanium, genitoris imagine capta,
<Verg. Aen. 4.85>	detinet, infandum si fallere possit amorem. 
<Verg. Aen. 4.86>	Non coeptae adsurgunt turres, non arma iuventus
<Verg. Aen. 4.87>	exercet, portusve aut propugnacula bello
<Verg. Aen. 4.88>	tuta parant; pendent opera interrupta, minaeque
<Verg. Aen. 4.89>	murorum ingentes aequataque machina caelo. 
<Verg. Aen. 4.90>	Quam simul ac tali persensit peste teneri
<Verg. Aen. 4.91>	cara Iovis coniunx, nec famam obstare furori,
<Verg. Aen. 4.92>	talibus adgreditur Venerem Saturnia dictis:
<Verg. Aen. 4.93>	“Egregiam vero laudem et spolia ampla refertis
<Verg. Aen. 4.94>	tuque puerque tuus, magnum et memorabile numen,
<Verg. Aen. 4.95>	una dolo divom si femina victa duorum est! 
<Verg. Aen. 4.96>	Nec me adeo fallit veritam te moenia nostra
<Verg. Aen. 4.97>	suspectas habuisse domos Karthaginis altae. 
<Verg. Aen. 4.98>	Sed quis erit modus, aut quo nunc certamine tanto? 
<Verg. Aen. 4.99>	Quin potius pacem aeternam pactosque hymenaeos
<Verg. Aen. 4.100>	exercemus? Habes, tota quod mente petisti:
<Verg. Aen. 4.101>	ardet amans Dido, traxitque per ossa furorem. 
<Verg. Aen. 4.102>	Communem hunc ergo populum paribusque regamus
<Verg. Aen. 4.103>	auspiciis; liceat Phrygio servire marito,
<Verg. Aen. 4.104>	dotalisque tuae Tyrios permittere dextrae.”
<Verg. Aen. 4.105>	Olli — sensit enim simulata mente locutam,
<Verg. Aen. 4.106>	quo regnum Italiae Libycas averteret oras — 
<Verg. Aen. 4.107>	sic contra est ingressa Venus: “Quis talia demens
<Verg. Aen. 4.108>	abnuat, aut tecum malit contendere bello,
<Verg. Aen. 4.109>	si modo, quod memoras, factum fortuna sequatur. 
<Verg. Aen. 4.110>	Sed fatis incerta feror, si Iuppiter unam
<Verg. Aen. 4.111>	esse velit Tyriis urbem Troiaque profectis,
<Verg. Aen. 4.112>	miscerive probet populos, aut foedera iungi. 
<Verg. Aen. 4.113>	Tu coniunx tibi fas animum temptare precando. 
<Verg. Aen. 4.114>	Perge; sequar.  Tum sic excepit regia Iuno:
<Verg. Aen. 4.115>	“Mecum erit iste labor: nunc qua ratione, quod instat
<Verg. Aen. 4.116>	confieri possit, paucis, adverte, docebo. 
<Verg. Aen. 4.117>	Venatum Aeneas unaque miserrima Dido
<Verg. Aen. 4.118>	in nemus ire parant, ubi primos crastinus ortus
<Verg. Aen. 4.119>	extulerit Titan, radiisque retexerit orbem. 
<Verg. Aen. 4.120>	His ego nigrantem commixta grandine nimbum,
<Verg. Aen. 4.121>	dum trepidant alae, saltusque indagine cingunt,
<Verg. Aen. 4.122>	desuper infundam, et tonitru caelum omne ciebo. 
<Verg. Aen. 4.123>	Diffugient comites et nocte tegentur opaca:
<Verg. Aen. 4.124>	speluncam Dido dux et Troianus eandem
<Verg. Aen. 4.125>	devenient; adero, et, tua si mihi certa voluntas,
<Verg. Aen. 4.126>	[conubio iungam stabili propriamque dicabo,]
<Verg. Aen. 4.127>	hic hymenaeus erit.” — Non adversata petenti
<Verg. Aen. 4.128>	adnuit, atque dolis risit Cytherea repertis. 
<Verg. Aen. 4.129>	Oceanum interea surgens Aurora reliquit. 
<Verg. Aen. 4.130>	It portis iubare exorto delecta iuventus;
<Verg. Aen. 4.131>	retia rara, plagae, lato venabula ferro,
<Verg. Aen. 4.132>	Massylique ruunt equites et odora canum vis. 
<Verg. Aen. 4.133>	Reginam thalamo cunctantem ad limina primi
<Verg. Aen. 4.134>	Poenorum exspectant, ostroque insignis et auro
<Verg. Aen. 4.135>	stat sonipes, ac frena ferox spumantia mandit. 
<Verg. Aen. 4.136>	Tandem progreditur, magna stipante caterva,
<Verg. Aen. 4.137>	Sidoniam picto chlamydem circumdata limbo. 
<Verg. Aen. 4.138>	Cui pharetra ex auro, crines nodantur in aurum,
<Verg. Aen. 4.139>	aurea purpuream subnectit fibula vestem. 
<Verg. Aen. 4.140>	Nec non et Phrygii comites et laetus Iulus
<Verg. Aen. 4.141>	incedunt. Ipse ante alios pulcherrimus omnis
<Verg. Aen. 4.142>	infert se socium Aeneas atque agmina iungit. 
<Verg. Aen. 4.143>	Qualis ubi hibernam Lyciam Xanthique fluenta
<Verg. Aen. 4.144>	deserit ac Delum maternam invisit Apollo,
<Verg. Aen. 4.145>	instauratque choros, mixtique altaria circum
<Verg. Aen. 4.146>	Cretesque Dryopesque fremunt pictique Agathyrsi;
<Verg. Aen. 4.147>	ipse iugis Cynthi graditur, mollique fluentem
<Verg. Aen. 4.148>	fronde premit crinem fingens atque implicat auro;
<Verg. Aen. 4.149>	tela sonant umeris: haud illo segnior ibat
<Verg. Aen. 4.150>	Aeneas; tantum egregio decus enitet ore. 
<Verg. Aen. 4.151>	Postquam altos ventum in montis atque invia lustra,
<Verg. Aen. 4.152>	ecce ferae, saxi deiectae vertice, caprae
<Verg. Aen. 4.153>	decurrere iugis; alia de parte patentis
<Verg. Aen. 4.154>	transmittunt cursu campos atque agmina cervi
<Verg. Aen. 4.155>	pulverulenta fuga glomerant montisque relinquunt. 
<Verg. Aen. 4.156>	At puer Ascanius mediis in vallibus acri
<Verg. Aen. 4.157>	gaudet equo, iamque hos cursu, iam praeterit illos,
<Verg. Aen. 4.158>	spumantemque dari pecora inter inertia votis
<Verg. Aen. 4.159>	optat aprum, aut fulvum descendere monte leonem. 
<Verg. Aen. 4.160>	Interea magno misceri murmure caelum
<Verg. Aen. 4.161>	incipit; insequitur commixta grandine nimbus;
<Verg. Aen. 4.162>	et Tyrii comites passim et Troiana iuventus
<Verg. Aen. 4.163>	Dardaniusque nepos Veneris diversa per agros
<Verg. Aen. 4.164>	tecta metu petiere; ruunt de montibus amnes. 
<Verg. Aen. 4.165>	Speluncam Dido dux et Troianus eandem
<Verg. Aen. 4.166>	deveniunt: prima et Tellus et pronuba Iuno
<Verg. Aen. 4.167>	dant signum; fulsere ignes et conscius aether
<Verg. Aen. 4.168>	conubiis, summoque ulularunt vertice nymphae. 
<Verg. Aen. 4.169>	Ille dies primus leti primusque malorum
<Verg. Aen. 4.170>	causa fuit; neque enim specie famave movetur,
<Verg. Aen. 4.171>	nec iam furtivum Dido meditatur amorem:
<Verg. Aen. 4.172>	coniugium vocat; hoc praetexit nomine culpam. 
<Verg. Aen. 4.173>	Extemplo Libyae magnas it Fama per urbes — 
<Verg. Aen. 4.174>	Fama, malum qua non aliud velocius ullum;
<Verg. Aen. 4.175>	mobilitate viget, viresque adquirit eundo,
<Verg. Aen. 4.176>	parva metu primo, mox sese attollit in auras,
<Verg. Aen. 4.177>	ingrediturque solo, et caput inter nubila condit. 
<Verg. Aen. 4.178>	Illam Terra parens, ira inritata deorum,
<Verg. Aen. 4.179>	extremam (ut perhibent) Coeo Enceladoque sororem
<Verg. Aen. 4.180>	progenuit, pedibus celerem et pernicibus alis,
<Verg. Aen. 4.181>	monstrum horrendum, ingens, cui, quot sunt corpore plumae
<Verg. Aen. 4.182>	tot vigiles oculi subter, mirabile dictu,
<Verg. Aen. 4.183>	tot linguae, totidem ora sonant, tot subrigit aures. 
<Verg. Aen. 4.184>	Nocte volat caeli medio terraeque per umbram,
<Verg. Aen. 4.185>	stridens, nec dulci declinat lumina somno;
<Verg. Aen. 4.186>	luce sedet custos aut summi culmine tecti,
<Verg. Aen. 4.187>	turribus aut altis, et magnas territat urbes;
<Verg. Aen. 4.188>	tam ficti pravique tenax, quam nuntia veri. 
<Verg. Aen. 4.189>	Haec tum multiplici populos sermone replebat
<Verg. Aen. 4.190>	gaudens, et pariter facta atque infecta canebat:
<Verg. Aen. 4.191>	venisse Aenean, Troiano sanguine cretum,
<Verg. Aen. 4.192>	cui se pulchra viro dignetur iungere Dido;
<Verg. Aen. 4.193>	nunc hiemem inter se luxu, quam longa, fovere
<Verg. Aen. 4.194>	regnorum immemores turpique cupidine captos. 
<Verg. Aen. 4.195>	Haec passim dea foeda virum diffundit in ora. 
<Verg. Aen. 4.196>	Protinus ad regem cursus detorquet Iarban,
<Verg. Aen. 4.197>	incenditque animum dictis atque aggerat iras. 
<Verg. Aen. 4.198>	Hic Hammone satus, rapta Garamantide Nympha,
<Verg. Aen. 4.199>	templa Iovi centum latis immania regnis,
<Verg. Aen. 4.200>	centum aras posuit, vigilemque sacraverat ignem,
<Verg. Aen. 4.201>	excubias divom aeternas, pecudumque cruore
<Verg. Aen. 4.202>	pingue solum et variis florentia limina sertis. 
<Verg. Aen. 4.203>	Isque amens animi et rumore accensus amaro
<Verg. Aen. 4.204>	dicitur ante aras media inter numina divom
<Verg. Aen. 4.205>	multa Iovem manibus supplex orasse supinis:
<Verg. Aen. 4.206>	“Iuppiter omnipotens, cui nunc Maurusia pictis
<Verg. Aen. 4.207>	gens epulata toris Lenaeum libat honorem,
<Verg. Aen. 4.208>	aspicis haec, an te, genitor, cum fulmina torques,
<Verg. Aen. 4.209>	nequiquam horremus, caecique in nubibus ignes
<Verg. Aen. 4.210>	terrificant animos et inania murmura miscent? 
<Verg. Aen. 4.211>	Femina, quae nostris errans in finibus urbem
<Verg. Aen. 4.212>	exiguam pretio posuit, cui litus arandum
<Verg. Aen. 4.213>	cuique loci leges dedimus, conubia nostra
<Verg. Aen. 4.214>	reppulit, ac dominum Aenean in regna recepit. 
<Verg. Aen. 4.215>	Et nunc ille Paris cum semiviro comitatu,
<Verg. Aen. 4.216>	Maeonia mentum mitra crinemque madentem
<Verg. Aen. 4.217>	subnexus, rapto potitur: nos munera templis
<Verg. Aen. 4.218>	quippe tuis ferimus, famamque fovemus inanem.”
<Verg. Aen. 4.219>	Talibus orantem dictis arasque tenentem
<Verg. Aen. 4.220>	audiit omnipotens, oculosque ad moenia torsit
<Verg. Aen. 4.221>	regia et oblitos famae melioris amantes. 
<Verg. Aen. 4.222>	Tum sic Mercurium adloquitur ac talia mandat:
<Verg. Aen. 4.223>	“Vade age, nate, voca Zephyros et labere pennis,
<Verg. Aen. 4.224>	Dardaniumque ducem, Tyria Karthagine qui nunc
<Verg. Aen. 4.225>	exspectat, fatisque datas non respicit urbes,
<Verg. Aen. 4.226>	adloquere, et celeris defer mea dicta per auras. 
<Verg. Aen. 4.227>	Non illum nobis genetrix pulcherrima talem
<Verg. Aen. 4.228>	promisit, Graiumque ideo bis vindicat armis;
<Verg. Aen. 4.229>	sed fore, qui gravidam imperiis belloque frementem
<Verg. Aen. 4.230>	Italiam regeret, genus alto a sanguine Teucri
<Verg. Aen. 4.231>	proderet, ac totum sub leges mitteret orbem. 
<Verg. Aen. 4.232>	Si nulla accendit tantarum gloria rerum,
<Verg. Aen. 4.233>	nec super ipse sua molitur laude laborem,
<Verg. Aen. 4.234>	Ascanione pater Romanas invidet arces? 
<Verg. Aen. 4.235>	Quid struit, aut qua spe inimica in gente moratur,
<Verg. Aen. 4.236>	nec prolem Ausoniam et Lavinia respicit arva? 
<Verg. Aen. 4.237>	Naviget: haec summa est; hic nostri nuntius esto.”
<Verg. Aen. 4.238>	Dixerat. Ille patris magni parere parabat
<Verg. Aen. 4.239>	imperio; et primum pedibus talaria nectit
<Verg. Aen. 4.240>	aurea, quae sublimem alis sive aequora supra
<Verg. Aen. 4.241>	seu terram rapido pariter cum flamine portant;
<Verg. Aen. 4.242>	tum virgam capit: hac animas ille evocat Orco
<Verg. Aen. 4.243>	pallentis, alias sub Tartara tristia mittit,
<Verg. Aen. 4.244>	dat somnos adimitque, et lumina morte resignat. 
<Verg. Aen. 4.245>	Illa fretus agit ventos, et turbida tranat
<Verg. Aen. 4.246>	nubila; iamque volans apicem et latera ardua cernit
<Verg. Aen. 4.247>	Atlantis duri, caelum qui vertice fulcit,
<Verg. Aen. 4.248>	Atlantis, cinctum adsidue cui nubibus atris
<Verg. Aen. 4.249>	piniferum caput et vento pulsatur et imbri;
<Verg. Aen. 4.250>	nix umeros infusa tegit; tum flumina mento
<Verg. Aen. 4.251>	praecipitant senis, et glacie riget horrida barba. 
<Verg. Aen. 4.252>	Hic primum paribus nitens Cyllenius alis
<Verg. Aen. 4.253>	constitit; hinc toto praeceps se corpore ad undas
<Verg. Aen. 4.254>	misit, avi similis, quae circum litora, circum
<Verg. Aen. 4.255>	piscosos scopulos humilis volat aequora iuxta. 
<Verg. Aen. 4.256>	Haud aliter terras inter caelumque volabat,
<Verg. Aen. 4.257>	litus harenosum Libyae ventosque secabat
<Verg. Aen. 4.258>	materno veniens ab avo Cyllenia proles. 
<Verg. Aen. 4.259>	Ut primum alatis tetigit magalia plantis,
<Verg. Aen. 4.260>	Aenean fundantem arces ac tecta novantem
<Verg. Aen. 4.261>	conspicit; atque illi stellatus iaspide fulva
<Verg. Aen. 4.262>	ensis erat, Tyrioque ardebat murice laena
<Verg. Aen. 4.263>	demissa ex umeris, dives quae munera Dido
<Verg. Aen. 4.264>	fecerat, et tenui telas discreverat auro. 
<Verg. Aen. 4.265>	Continuo invadit: “Tu nunc Karthaginis altae
<Verg. Aen. 4.266>	fundamenta locas, pulchramque uxorius urbem
<Verg. Aen. 4.267>	exstruis, heu regni rerumque oblite tuarum? 
<Verg. Aen. 4.268>	Ipse deum tibi me claro demittit Olympo
<Verg. Aen. 4.269>	regnator, caelum ac terras qui numine torquet;
<Verg. Aen. 4.270>	ipse haec ferre iubet celeris mandata per auras:
<Verg. Aen. 4.271>	quid struis, aut qua spe Libycis teris otia terris? 
<Verg. Aen. 4.272>	Si te nulla movet tantarum gloria rerum,
<Verg. Aen. 4.273>	[nec super ipse tua moliris laude laborem,]
<Verg. Aen. 4.274>	Ascanium surgentem et spes heredis Iuli
<Verg. Aen. 4.275>	respice, cui regnum Italiae Romanaque tellus
<Verg. Aen. 4.276>	debentur.” Tali Cyllenius ore locutus
<Verg. Aen. 4.277>	mortalis visus medio sermone reliquit,
<Verg. Aen. 4.278>	et procul in tenuem ex oculis evanuit auram. 
<Verg. Aen. 4.279>	At vero Aeneas aspectu obmutuit amens,
<Verg. Aen. 4.280>	arrectaeque horrore comae, et vox faucibus haesit. 
<Verg. Aen. 4.281>	Ardet abire fuga dulcisque relinquere terras,
<Verg. Aen. 4.282>	attonitus tanto monitu imperioque deorum. 
<Verg. Aen. 4.283>	Heu quid agat? Quo nunc reginam ambire furentem
<Verg. Aen. 4.284>	audeat adfatu? Quae prima exordia sumat? 
<Verg. Aen. 4.285>	Atque animum nunc huc celerem, nunc dividit illuc,
<Verg. Aen. 4.286>	in partisque rapit varias perque omnia versat. 
<Verg. Aen. 4.287>	Haec alternanti potior sententia visa est:
<Verg. Aen. 4.288>	Mnesthea Sergestumque vocat fortemque Serestum,
<Verg. Aen. 4.289>	classem aptent taciti sociosque ad litora cogant,
<Verg. Aen. 4.290>	arma parent, et quae rebus sit causa novandis
<Verg. Aen. 4.291>	dissimulent; sese interea, quando optuma Dido
<Verg. Aen. 4.292>	nesciat et tantos rumpi non speret amores,
<Verg. Aen. 4.293>	temptaturum aditus, et quae mollissima fandi
<Verg. Aen. 4.294>	tempora, quis rebus dexter modus. Ocius omnes
<Verg. Aen. 4.295>	imperio laeti parent ac iussa facessunt. 
<Verg. Aen. 4.296>	At regina dolos — quis fallere possit amantem? 
<Verg. Aen. 4.297>	praesensit, motusque excepit prima futuros,
<Verg. Aen. 4.298>	omnia tuta timens. Eadem impia Fama furenti
<Verg. Aen. 4.299>	detulit armari classem cursumque parari. 
<Verg. Aen. 4.300>	Saevit inops animi, totamque incensa per urbem
<Verg. Aen. 4.301>	bacchatur, qualis commotis excita sacris
<Verg. Aen. 4.302>	Thyias, ubi audito stimulant trieterica Baccho
<Verg. Aen. 4.303>	orgia, nocturnusque vocat clamore Cithaeron. 
<Verg. Aen. 4.304>	Tandem his Aenean compellat vocibus ultro:
<Verg. Aen. 4.305>	“Dissimulare etiam sperasti, perfide, tantum
<Verg. Aen. 4.306>	posse nefas, tacitusque mea decedere terra? 
<Verg. Aen. 4.307>	Nec te noster amor, nec te data dextera quondam,
<Verg. Aen. 4.308>	nec moritura tenet crudeli funere Dido? 
<Verg. Aen. 4.309>	Quin etiam hiberno moliris sidere classem,
<Verg. Aen. 4.310>	et mediis properas aquilonibus ire per altum,
<Verg. Aen. 4.311>	crudelis? Quid, si non arva aliena domosque
<Verg. Aen. 4.312>	ignotas peteres, sed Troia antiqua maneret,
<Verg. Aen. 4.313>	Troia per undosum peteretur classibus aequor
<Verg. Aen. 4.314>	Mene fugis? Per ego has lacrimas dextramque tuam te
<Verg. Aen. 4.315>	(quando aliud mihi iam miserae nihil ipsa reliqui)
<Verg. Aen. 4.316>	per conubia nostra, per inceptos hymenaeos,
<Verg. Aen. 4.317>	si bene quid de te merui, fuit aut tibi quicquam
<Verg. Aen. 4.318>	dulce meum, miserere domus labentis, et istam — 
<Verg. Aen. 4.319>	oro, si quis adhuc precibus locus — exue mentem. 
<Verg. Aen. 4.320>	Te propter Libycae gentes Nomadumque tyranni
<Verg. Aen. 4.321>	odere, infensi Tyrii; te propter eundem
<Verg. Aen. 4.322>	exstinctus pudor, et, qua sola sidera adibam,
<Verg. Aen. 4.323>	fama prior. Cui me moribundam deseris, hospes? 
<Verg. Aen. 4.324>	Hoc solum nomen quoniam de coniuge restat. 
<Verg. Aen. 4.325>	Quid moror? An mea Pygmalion dum moenia frater
<Verg. Aen. 4.326>	destruat, aut captam ducat Gaetulus Iarbas? 
<Verg. Aen. 4.327>	Saltem si qua mihi de te suscepta fuisset
<Verg. Aen. 4.328>	ante fugam suboles, si quis mihi parvulus aula
<Verg. Aen. 4.329>	luderet Aeneas, qui te tamen ore referret,
<Verg. Aen. 4.330>	non equidem omnino capta ac deserta viderer.”
<Verg. Aen. 4.331>	Dixerat. Ille Iovis monitis immota tenebat
<Verg. Aen. 4.332>	lumina, et obnixus curam sub corde premebat. 
<Verg. Aen. 4.333>	Tandem pauca refert: “Ego te, quae plurima fando
<Verg. Aen. 4.334>	enumerare vales, numquam, regina, negabo
<Verg. Aen. 4.335>	promeritam; nec me meminisse pigebit Elissae,
<Verg. Aen. 4.336>	dum memor ipse mei, dum spiritus hos regit artus. 
<Verg. Aen. 4.337>	Pro re pauca loquar. Neque ego hanc abscondere furto
<Verg. Aen. 4.338>	speravi — ne finge — fugam, nec coniugis umquam
<Verg. Aen. 4.339>	praetendi taedas, aut haec in foedera veni. 
<Verg. Aen. 4.340>	Me si fata meis paterentur ducere vitam
<Verg. Aen. 4.341>	auspiciis et sponte mea componere curas,
<Verg. Aen. 4.342>	urbem Troianam primum dulcisque meorum
<Verg. Aen. 4.343>	reliquias colerem, Priami tecta alta manerent,
<Verg. Aen. 4.344>	et recidiva manu posuissem Pergama victis. 
<Verg. Aen. 4.345>	Sed nunc Italiam magnam Gryneus Apollo,
<Verg. Aen. 4.346>	Italiam Lyciae iussere capessere sortes:
<Verg. Aen. 4.347>	hic amor, haec patria est. Si te Karthaginis arces,
<Verg. Aen. 4.348>	Phoenissam, Libycaeque aspectus detinet urbis,
<Verg. Aen. 4.349>	quae tandem, Ausonia Teucros considere terra,
<Verg. Aen. 4.350>	invidia est? Et nos fas extera quaerere regna. 
<Verg. Aen. 4.351>	Me patris Anchisae, quotiens umentibus umbris
<Verg. Aen. 4.352>	nox operit terras, quotiens astra ignea surgunt,
<Verg. Aen. 4.353>	admonet in somnis et turbida terret imago;
<Verg. Aen. 4.354>	me puer Ascanius capitisque iniuria cari,
<Verg. Aen. 4.355>	quem regno Hesperiae fraudo et fatalibus arvis. 
<Verg. Aen. 4.356>	Nunc etiam interpres divom, Iove missus ab ipso — 
<Verg. Aen. 4.357>	testor utrumque caput — celeris mandata per auras
<Verg. Aen. 4.358>	detulit; ipse deum manifesto in lumine vidi
<Verg. Aen. 4.359>	intrantem muros, vocemque his auribus hausi. 
<Verg. Aen. 4.360>	Desine meque tuis incendere teque querelis:
<Verg. Aen. 4.361>	Italiam non sponte sequor.”
<Verg. Aen. 4.362>	Talia dicentem iamdudum aversa tuetur,
<Verg. Aen. 4.363>	huc illuc volvens oculos, totumque pererrat
<Verg. Aen. 4.364>	luminibus tacitis, et sic accensa profatur:
<Verg. Aen. 4.365>	“Nec tibi diva parens, generis nec Dardanus auctor,
<Verg. Aen. 4.366>	perfide; sed duris genuit te cautibus horrens
<Verg. Aen. 4.367>	Caucasus, Hyrcanaeque admorunt ubera tigres. 
<Verg. Aen. 4.368>	Nam quid dissimulo, aut quae me ad maiora reservo? 
<Verg. Aen. 4.369>	Num fletu ingemuit nostro? Num lumina flexit? 
<Verg. Aen. 4.370>	Num lacrimas victus dedit, aut miseratus amantem est? 
<Verg. Aen. 4.371>	Quae quibus anteferam? Iam iam nec maxuma Iuno,
<Verg. Aen. 4.372>	nec Saturnius haec oculis pater aspicit aequis. 
<Verg. Aen. 4.373>	Nusquam tuta fides. Eiectum litore, egentem
<Verg. Aen. 4.374>	excepi, et regni demens in parte locavi;
<Verg. Aen. 4.375>	amissam classem, socios a morte reduxi. 
<Verg. Aen. 4.376>	Heu furiis incensa feror! Nunc augur Apollo,
<Verg. Aen. 4.377>	nunc Lyciae sortes, nunc et Iove missus ab ipso
<Verg. Aen. 4.378>	interpres divom fert horrida iussa per auras. 
<Verg. Aen. 4.379>	Scilicet is Superis labor est, ea cura quietos
<Verg. Aen. 4.380>	sollicitat. Neque te teneo, neque dicta refello. 
<Verg. Aen. 4.381>	I, sequere Italiam ventis, pete regna per undas. 
<Verg. Aen. 4.382>	Spero equidem mediis, si quid pia numina possunt,
<Verg. Aen. 4.383>	supplicia hausurum scopulis, et nomine Dido
<Verg. Aen. 4.384>	saepe vocaturum. Sequar atris ignibus absens,
<Verg. Aen. 4.385>	et, cum frigida mors anima seduxerit artus,
<Verg. Aen. 4.386>	omnibus umbra locis adero. Dabis, improbe, poenas. 
<Verg. Aen. 4.387>	Audiam et haec Manis veniet mihi fama sub imos.”
<Verg. Aen. 4.388>	His medium dictis sermonem abrumpit, et auras
<Verg. Aen. 4.389>	aegra fugit, seque ex oculis avertit et aufert,
<Verg. Aen. 4.390>	linquens multa metu cunctantem et multa parantem
<Verg. Aen. 4.391>	dicere. Suscipiunt famulae, conlapsaque membra
<Verg. Aen. 4.392>	marmoreo referunt thalamo stratisque reponunt. 
<Verg. Aen. 4.393>	At pius Aeneas, quamquam lenire dolentem
<Verg. Aen. 4.394>	solando cupit et dictis avertere curas,
<Verg. Aen. 4.395>	multa gemens magnoque animum labefactus amore,
<Verg. Aen. 4.396>	iussa tamen divom exsequitur, classemque revisit. 
<Verg. Aen. 4.397>	Tum vero Teucri incumbunt, et litore celsas
<Verg. Aen. 4.398>	deducunt toto naves: natat uncta carina;
<Verg. Aen. 4.399>	frondentisque ferunt remos et robora silvis
<Verg. Aen. 4.400>	infabricata, fugae studio. 
<Verg. Aen. 4.401>	Migrantis cernas, totaque ex urbe ruentis. 
<Verg. Aen. 4.402>	Ac velut ingentem formicae farris acervum
<Verg. Aen. 4.403>	cum populant, hiemis memores, tectoque reponunt;
<Verg. Aen. 4.404>	it nigrum campis agmen, praedamque per herbas
<Verg. Aen. 4.405>	convectant calle angusto; pars grandia trudunt
<Verg. Aen. 4.406>	obnixae frumenta umeris; pars agmina cogunt
<Verg. Aen. 4.407>	castigantque moras; opere omnis semita fervet. 
<Verg. Aen. 4.408>	Quis tibi tum, Dido, cernenti talia sensus? 
<Verg. Aen. 4.409>	quosve dabas gemitus, cum litora fervere late
<Verg. Aen. 4.410>	prospiceres arce ex summa, totumque videres
<Verg. Aen. 4.411>	misceri ante oculos tantis clamoribus aequor? 
<Verg. Aen. 4.412>	Improbe Amor, quid non mortalia pectora cogis? 
<Verg. Aen. 4.413>	Ire iterum in lacrimas, iterum temptare precando
<Verg. Aen. 4.414>	cogitur, et supplex animos submittere amori,
<Verg. Aen. 4.415>	ne quid inexpertum frustra moritura relinquat. 
<Verg. Aen. 4.416>	“Anna, vides toto properari litore; circum
<Verg. Aen. 4.417>	undique convenere; vocat iam carbasus auras,
<Verg. Aen. 4.418>	puppibus et laeti nautae imposuere coronas. 
<Verg. Aen. 4.419>	Hunc ego si potui tantum sperare dolorem,
<Verg. Aen. 4.420>	et perferre, soror, potero. Miserae hoc tamen unum
<Verg. Aen. 4.421>	exsequere, Anna, mihi. Solam nam perfidus ille
<Verg. Aen. 4.422>	te colere, arcanos etiam tibi credere sensus;
<Verg. Aen. 4.423>	sola viri mollis aditus et tempora noras. 
<Verg. Aen. 4.424>	I, soror, atque hostem supplex adfare superbum:
<Verg. Aen. 4.425>	non ego cum Danais Troianam exscindere gentem
<Verg. Aen. 4.426>	Aulide iuravi, classemve ad Pergama misi,
<Verg. Aen. 4.427>	nec patris Anchisae cineres Manisve revelli,
<Verg. Aen. 4.428>	cur mea dicta neget duras demittere in auris. 
<Verg. Aen. 4.429>	Quo ruit? Extremum hoc miserae det munus amanti:
<Verg. Aen. 4.430>	exspectet facilemque fugam ventosque ferentis. 
<Verg. Aen. 4.431>	Non iam coniugium antiquum, quod prodidit, oro,
<Verg. Aen. 4.432>	nec pulchro ut Latio careat regnumque relinquat:
<Verg. Aen. 4.433>	tempus inane peto, requiem spatiumque furori,
<Verg. Aen. 4.434>	dum mea me victam doceat fortuna dolere. 
<Verg. Aen. 4.435>	Extremam hanc oro veniam — miserere sororis — 
<Verg. Aen. 4.436>	quam mihi cum dederit, cumulatam morte remittam.”
<Verg. Aen. 4.437>	Talibus orabat, talisque miserrima fletus
<Verg. Aen. 4.438>	fertque refertque soror: sed nullis ille movetur
<Verg. Aen. 4.439>	fletibus, aut voces ullas tractabilis audit;
<Verg. Aen. 4.440>	fata obstant, placidasque viri deus obstruit auris. 
<Verg. Aen. 4.441>	Ac, velut annoso validam cum robore quercum
<Verg. Aen. 4.442>	Alpini Boreae nunc hinc nunc flatibus illinc
<Verg. Aen. 4.443>	eruere inter se certant; it stridor, et altae
<Verg. Aen. 4.444>	consternunt terram concusso stipite frondes;
<Verg. Aen. 4.445>	ipsa haeret scopulis, et, quantum vertice ad auras
<Verg. Aen. 4.446>	aetherias, tantum radice in Tartara tendit:
<Verg. Aen. 4.447>	haud secus adsiduis hinc atque hinc vocibus heros
<Verg. Aen. 4.448>	tunditur, et magno persentit pectore curas;
<Verg. Aen. 4.449>	mens immota manet; lacrimae volvuntur inanes. 
<Verg. Aen. 4.450>	Tum vero infelix fatis exterrita Dido
<Verg. Aen. 4.451>	mortem orat; taedet caeli convexa tueri. 
<Verg. Aen. 4.452>	Quo magis inceptum peragat lucemque relinquat,
<Verg. Aen. 4.453>	vidit, turicremis cum dona imponeret aris,
<Verg. Aen. 4.454>	horrendum dictu, latices nigrescere sacros,
<Verg. Aen. 4.455>	fusaque in obscenum se vertere vina cruorem. 
<Verg. Aen. 4.456>	Hoc visum nulli, non ipsi effata sorori. 
<Verg. Aen. 4.457>	Praeterea fuit in tectis de marmore templum
<Verg. Aen. 4.458>	coniugis antiqui, miro quod honore colebat,
<Verg. Aen. 4.459>	velleribus niveis et festa fronde revinctum:
<Verg. Aen. 4.460>	hinc exaudiri voces et verba vocantis
<Verg. Aen. 4.461>	visa viri, nox cum terras obscura teneret;
<Verg. Aen. 4.462>	solaque culminibus ferali carmine bubo
<Verg. Aen. 4.463>	saepe queri et longas in fletum ducere voces;
<Verg. Aen. 4.464>	multaque praeterea vatum praedicta priorum
<Verg. Aen. 4.465>	terribili monitu horrificant. Agit ipse furentem
<Verg. Aen. 4.466>	in somnis ferus Aeneas; semperque relinqui
<Verg. Aen. 4.467>	sola sibi, semper longam incomitata videtur
<Verg. Aen. 4.468>	ire viam, et Tyrios deserta quaerere terra. 
<Verg. Aen. 4.469>	Eumenidum veluti demens videt agmina Pentheus,
<Verg. Aen. 4.470>	et solem geminum et duplicis se ostendere Thebas;
<Verg. Aen. 4.471>	aut Agamemnonius scaenis agitatus Orestes
<Verg. Aen. 4.472>	armatam facibus matrem et serpentibus atris
<Verg. Aen. 4.473>	cum fugit, ultricesque sedent in limine Dirae. 
<Verg. Aen. 4.474>	Ergo ubi concepit furias evicta dolore
<Verg. Aen. 4.475>	decrevitque mori, tempus secum ipsa modumque
<Verg. Aen. 4.476>	exigit, et, maestam dictis adgressa sororem,
<Verg. Aen. 4.477>	consilium voltu tegit, ac spem fronte serenat:
<Verg. Aen. 4.478>	“Inveni, germana, viam — gratare sorori — 
<Verg. Aen. 4.479>	quae mihi reddat eum, vel eo me solvat amantem. 
<Verg. Aen. 4.480>	Oceani finem iuxta solemque cadentem
<Verg. Aen. 4.481>	ultimus Aethiopum locus est, ubi maxumus Atlas
<Verg. Aen. 4.482>	axem humero torquet stellis ardentibus aptum:
<Verg. Aen. 4.483>	hinc mihi Massylae gentis monstrata sacerdos,
<Verg. Aen. 4.484>	Hesperidum templi custos, epulasque draconi
<Verg. Aen. 4.485>	quae dabat, et sacros servabat in arbore ramos,
<Verg. Aen. 4.486>	spargens umida mella soporiferumque papaver. 
<Verg. Aen. 4.487>	Haec se carminibus promittit solvere mentes
<Verg. Aen. 4.488>	quas velit, ast aliis duras immittere curas,
<Verg. Aen. 4.489>	sistere aquam fluviis, et vertere sidera retro;
<Verg. Aen. 4.490>	nocturnosque movet Manis: mugire videbis
<Verg. Aen. 4.491>	sub pedibus terram, et descendere montibus ornos. 
<Verg. Aen. 4.492>	Testor, cara, deos et te, germana, tuumque
<Verg. Aen. 4.493>	dulce caput, magicas invitam accingier artes. 
<Verg. Aen. 4.494>	Tu secreta pyram tecto interiore sub auras
<Verg. Aen. 4.495>	erige, et arma viri, thalamo quae fixa reliquit
<Verg. Aen. 4.496>	impius, exuviasque omnis, lectumque iugalem,
<Verg. Aen. 4.497>	quo perii, superimponas: abolere nefandi
<Verg. Aen. 4.498>	cuncta viri monumenta iuvat, monstratque sacerdos.”
<Verg. Aen. 4.499>	Haec effata silet; pallor simul occupat ora. 
<Verg. Aen. 4.500>	Non tamen Anna novis praetexere funera sacris
<Verg. Aen. 4.501>	germanam credit, nec tantos mente furores
<Verg. Aen. 4.502>	concipit, aut graviora timet, quam morte Sychaei:
<Verg. Aen. 4.503>	ergo iussa parat. 
<Verg. Aen. 4.504>	At regina, pyra penetrali in sede sub auras
<Verg. Aen. 4.505>	erecta ingenti taedis atque ilice secta,
<Verg. Aen. 4.506>	intenditque locum sertis, et fronde coronat
<Verg. Aen. 4.507>	funerea; super exuvias ensemque relictum
<Verg. Aen. 4.508>	effigiemque toro locat, haud ignara futuri. 
<Verg. Aen. 4.509>	Stant arae circum, et crines effusa sacerdos
<Verg. Aen. 4.510>	ter centum tonat ore deos, Erebumque Chaosque,
<Verg. Aen. 4.511>	tergeminamque Hecaten, tria virginis ora Dianae. 
<Verg. Aen. 4.512>	Sparserat et latices simulatos fontis Averni,
<Verg. Aen. 4.513>	falcibus et messae ad lunam quaeruntur aënis
<Verg. Aen. 4.514>	pubentes herbae nigri cum lacte veneni;
<Verg. Aen. 4.515>	quaeritur et nascentis equi de fronte revolsus
<Verg. Aen. 4.516>	et matri praereptus amor. 
<Verg. Aen. 4.517>	Ipsa mola manibusque piis altaria iuxta,
<Verg. Aen. 4.518>	unum exuta pedem vinclis, in veste recincta,
<Verg. Aen. 4.519>	testatur moritura deos et conscia fati
<Verg. Aen. 4.520>	sidera; tum, si quod non aequo foedere amantes
<Verg. Aen. 4.521>	curae numen habet iustumque memorque, precatur. 
<Verg. Aen. 4.522>	Nox erat, et placidum carpebant fessa soporem
<Verg. Aen. 4.523>	corpora per terras, silvaeque et saeva quierant
<Verg. Aen. 4.524>	aequora: cum medio volvuntur sidera lapsu,
<Verg. Aen. 4.525>	cum tacet omnis ager, pecudes pictaeque volucres,
<Verg. Aen. 4.526>	quaeque lacus late liquidos, quaeque aspera dumis
<Verg. Aen. 4.527>	rura tenent, somno positae sub nocte silenti
<Verg. Aen. 4.528>	[lenibant curas, et corda oblita laborum]. 
<Verg. Aen. 4.529>	At non infelix animi Phoenissa, nec umquam
<Verg. Aen. 4.530>	Solvitur in somnos, oculisve aut pectore noctem
<Verg. Aen. 4.531>	accipit: ingeminant curae, rursusque resurgens
<Verg. Aen. 4.532>	saevit amor, magnoque irarum fluctuat aestu. 
<Verg. Aen. 4.533>	Sic adeo insistit, secumque ita corde volutat:
<Verg. Aen. 4.534>	“En, quid ago? Rursusne procos inrisa priores
<Verg. Aen. 4.535>	experiar, Nomadumque petam conubia supplex,
<Verg. Aen. 4.536>	quos ego sim totiens iam dedignata maritos? 
<Verg. Aen. 4.537>	Iliacas igitur classes atque ultima Teucrum
<Verg. Aen. 4.538>	iussa sequar? Quiane auxilio iuvat ante levatos,
<Verg. Aen. 4.539>	et bene apud memores veteris stat gratia facti? 
<Verg. Aen. 4.540>	Quis me autem, fac velle, sinet, ratibusve superbis
<Verg. Aen. 4.541>	invisam accipiet? Nescis heu, perdita, necdum
<Verg. Aen. 4.542>	Laomedonteae sentis periuria gentis? 
<Verg. Aen. 4.543>	Quid tum, sola fuga nautas comitabor ovantes,
<Verg. Aen. 4.544>	an Tyriis omnique manu stipata meorum
<Verg. Aen. 4.545>	inferar, et, quos Sidonia vix urbe revelli,
<Verg. Aen. 4.546>	rursus agam pelago, et ventis dare vela iubebo? 
<Verg. Aen. 4.547>	Quin morere, ut merita es, ferroque averte dolorem. 
<Verg. Aen. 4.548>	Tu lacrimis evicta meis, tu prima furentem
<Verg. Aen. 4.549>	his, germana, malis oneras atque obicis hosti. 
<Verg. Aen. 4.550>	Non licuit thalami expertem sine crimine vitam
<Verg. Aen. 4.551>	degere, more ferae, tales nec tangere curas! 
<Verg. Aen. 4.552>	Non servata fides cineri promissa Sychaeo!”
<Verg. Aen. 4.553>	Tantos illa suo rumpebat pectore questus. 
<Verg. Aen. 4.554>	Aeneas celsa in puppi, iam certus eundi,
<Verg. Aen. 4.555>	carpebat somnos, rebus iam rite paratis. 
<Verg. Aen. 4.556>	Huic se forma dei voltu redeuntis eodem
<Verg. Aen. 4.557>	obtulit in somnis, rursusque ita visa monere est — 
<Verg. Aen. 4.558>	omnia Mercurio similis, vocemque coloremque
<Verg. Aen. 4.559>	et crinis flavos et membra decora iuventa:
<Verg. Aen. 4.560>	“Nate dea, potes hoc sub casu ducere somnos,
<Verg. Aen. 4.561>	nec, quae te circum stent deinde pericula, cernis,
<Verg. Aen. 4.562>	demens, nec Zephyros audis spirare secundos? 
<Verg. Aen. 4.563>	Illa dolos dirumque nefas in pectore versat,
<Verg. Aen. 4.564>	certa mori, varioque irarum fluctuat aestu. 
<Verg. Aen. 4.565>	Non fugis hinc praeceps, dum praecipitare potestas? 
<Verg. Aen. 4.566>	Iam mare turbari trabibus, saevasque videbis
<Verg. Aen. 4.567>	conlucere faces, iam fervere litora flammis,
<Verg. Aen. 4.568>	si te his attigerit terris Aurora morantem. 
<Verg. Aen. 4.569>	Heia age, rumpe moras. Varium et mutabile semper
<Verg. Aen. 4.570>	femina.” Sic fatus, nocti se immiscuit atrae. 
<Verg. Aen. 4.571>	Tum vero Aeneas, subitis exterritus umbris,
<Verg. Aen. 4.572>	corripit e somno corpus, sociosque fatigat:
<Verg. Aen. 4.573>	“Praecipites vigilate, viri, et considite transtris;
<Verg. Aen. 4.574>	solvite vela citi. Deus aethere missus ab alto
<Verg. Aen. 4.575>	festinare fugam tortosque incidere funes
<Verg. Aen. 4.576>	ecce iterum stimulat. Sequimur te, sancte deorum,
<Verg. Aen. 4.577>	quisquis es, imperioque iterum paremus ovantes. 
<Verg. Aen. 4.578>	Adsis o placidusque iuves, et sidera caelo
<Verg. Aen. 4.579>	dextra feras.” Dixit, vaginaque eripit ensem
<Verg. Aen. 4.580>	fulmineum, strictoque ferit retinacula ferro. 
<Verg. Aen. 4.581>	Idem omnes simul ardor habet, rapiuntque ruuntque;
<Verg. Aen. 4.582>	litora deseruere; latet sub classibus aequor;
<Verg. Aen. 4.583>	adnixi torquent spumas et caerula verrunt. 
<Verg. Aen. 4.584>	Et iam prima novo spargebat lumine terras
<Verg. Aen. 4.585>	Tithoni croceum linquens Aurora cubile. 
<Verg. Aen. 4.586>	Regina e speculis ut primum albescere lucem
<Verg. Aen. 4.587>	vidit, et aequatis classem procedere velis,
<Verg. Aen. 4.588>	litoraque et vacuos sensit sine remige portus,
<Verg. Aen. 4.589>	terque quaterque manu pectus percussa decorum,
<Verg. Aen. 4.590>	flaventesque abscissa comas, “Pro Iuppiter, ibit
<Verg. Aen. 4.591>	hic” ait “et nostris inluserit advena regnis? 
<Verg. Aen. 4.592>	Non arma expedient, totaque ex urbe sequentur,
<Verg. Aen. 4.593>	deripientque rates alii navalibus? Ite,
<Verg. Aen. 4.594>	ferte citi flammas, date vela, impellite remos! — 
<Verg. Aen. 4.595>	Quid loquor, aut ubi sum? Quae mentem insania mutat? 
<Verg. Aen. 4.596>	Infelix Dido, nunc te facta impia tangunt. 
<Verg. Aen. 4.597>	Tum decuit, cum sceptra dabas. — En dextra fidesque,
<Verg. Aen. 4.598>	quem secum patrios aiunt portare Penates,
<Verg. Aen. 4.599>	quem subiisse umeris confectum aetate parentem! 
<Verg. Aen. 4.600>	Non potui abreptum divellere corpus, et undis
<Verg. Aen. 4.601>	spargere? Non socios, non ipsum absumere ferro
<Verg. Aen. 4.602>	Ascanium, patriisque epulandum ponere mensis? — 
<Verg. Aen. 4.603>	Verum anceps pugnae fuerat fortuna: — fuisset. 
<Verg. Aen. 4.604>	Quem metui moritura? Faces in castra tulissem,
<Verg. Aen. 4.605>	implessemque foros flammis, natumque patremque
<Verg. Aen. 4.606>	cum genere extinxem, memet super ipsa dedissem. 
<Verg. Aen. 4.607>	“Sol, qui terrarum flammis opera omnia lustras,
<Verg. Aen. 4.608>	tuque harum interpres curarum et conscia Iuno,
<Verg. Aen. 4.609>	nocturnisque Hecate triviis ululata per urbes,
<Verg. Aen. 4.610>	et Dirae ultrices, et di morientis Elissae,
<Verg. Aen. 4.611>	accipite haec, meritumque malis advertite numen,
<Verg. Aen. 4.612>	et nostras audite preces. Si tangere portus
<Verg. Aen. 4.613>	infandum caput ac terris adnare necesse est,
<Verg. Aen. 4.614>	et sic fata Iovis poscunt, hic terminus haeret:
<Verg. Aen. 4.615>	at bello audacis populi vexatus et armis,
<Verg. Aen. 4.616>	finibus extorris, complexu avulsus Iuli,
<Verg. Aen. 4.617>	auxilium imploret, videatque indigna suorum
<Verg. Aen. 4.618>	funera; nec, cum se sub leges pacis iniquae
<Verg. Aen. 4.619>	tradiderit, regno aut optata luce fruatur,
<Verg. Aen. 4.620>	sed cadat ante diem, mediaque inhumatus harena. 
<Verg. Aen. 4.621>	Haec precor, hanc vocem extremam cum sanguine fundo. 
<Verg. Aen. 4.622>	Tum vos, o Tyrii, stirpem et genus omne futurum
<Verg. Aen. 4.623>	exercete odiis, cinerique haec mittite nostro
<Verg. Aen. 4.624>	munera. Nullus amor populis, nec foedera sunto. 
<Verg. Aen. 4.625>	Exoriare aliquis nostris ex ossibus ultor,
<Verg. Aen. 4.626>	qui face Dardanios ferroque sequare colonos,
<Verg. Aen. 4.627>	nunc, olim, quocumque dabunt se tempore vires. 
<Verg. Aen. 4.628>	Litora litoribus contraria, fluctibus undas
<Verg. Aen. 4.629>	imprecor, arma armis; pugnent ipsique nepotesque.”
<Verg. Aen. 4.630>	Haec ait, et partis animum versabat in omnis,
<Verg. Aen. 4.631>	invisam quaerens quam primum abrumpere lucem. 
<Verg. Aen. 4.632>	Tum breviter Barcen nutricem adfata Sychaei;
<Verg. Aen. 4.633>	namque suam patria antiqua cinis ater habebat:
<Verg. Aen. 4.634>	“Annam cara mihi nutrix huc siste sororem;
<Verg. Aen. 4.635>	dic corpus properet fluviali spargere lympha,
<Verg. Aen. 4.636>	et pecudes secum et monstrata piacula ducat:
<Verg. Aen. 4.637>	sic veniat; tuque ipsa pia tege tempora vitta. 
<Verg. Aen. 4.638>	Sacra Iovi Stygio, quae rite incepta paravi,
<Verg. Aen. 4.639>	perficere est animus, finemque imponere curis,
<Verg. Aen. 4.640>	Dardaniique rogum capitis permittere flammae.”
<Verg. Aen. 4.641>	Sic ait: illa gradum studio celerabat anili. 
<Verg. Aen. 4.642>	At trepida, et coeptis immanibus effera Dido,
<Verg. Aen. 4.643>	sanguineam volvens aciem, maculisque trementis
<Verg. Aen. 4.644>	interfusa genas, et pallida morte futura,
<Verg. Aen. 4.645>	interiora domus inrumpit limina, et altos
<Verg. Aen. 4.646>	conscendit furibunda rogos, ensemque recludit
<Verg. Aen. 4.647>	Dardanium, non hos quaesitum munus in usus. 
<Verg. Aen. 4.648>	Hic, postquam Iliacas vestes notumque cubile
<Verg. Aen. 4.649>	conspexit, paulum lacrimis et mente morata,
<Verg. Aen. 4.650>	incubuitque toro, dixitque novissima verba:
<Verg. Aen. 4.651>	“Dulces exuviae, dum fata deusque sinebant,
<Verg. Aen. 4.652>	accipite hanc animam, meque his exsolvite curis. 
<Verg. Aen. 4.653>	Vixi, et, quem dederat cursum fortuna, peregi,
<Verg. Aen. 4.654>	et nunc magna mei sub terras ibit imago. 
<Verg. Aen. 4.655>	Urbem praeclaram statui; mea moenia vidi;
<Verg. Aen. 4.656>	ulta virum, poenas inimico a fratre recepi;
<Verg. Aen. 4.657>	felix, heu nimium felix, si litora tantum
<Verg. Aen. 4.658>	numquam Dardaniae tetigissent nostra carinae!”
<Verg. Aen. 4.659>	Dixit, et, os impressa toro, “Moriemur inultae,
<Verg. Aen. 4.660>	sed moriamur” ait. “Sic, sic iuvat ire sub umbras:
<Verg. Aen. 4.661>	Hauriat hunc oculis ignem crudelis ab alto
<Verg. Aen. 4.662>	Dardanus, et nostrae secum ferat omina mortis.”
<Verg. Aen. 4.663>	Dixerat; atque illam media inter talia ferro
<Verg. Aen. 4.664>	conlapsam aspiciunt comites, ensemque cruore
<Verg. Aen. 4.665>	spumantem, sparsasque manus. It clamor ad alta
<Verg. Aen. 4.666>	atria; concussam bacchatur Fama per urbem. 
<Verg. Aen. 4.667>	Lamentis gemituque et femineo ululatu
<Verg. Aen. 4.668>	tecta fremunt; resonat magnis plangoribus aether,
<Verg. Aen. 4.669>	non aliter, quam si immissis ruat hostibus omnis
<Verg. Aen. 4.670>	Karthago aut antiqua Tyros, flammaeque furentes
<Verg. Aen. 4.671>	culmina perque hominum volvantur perque deorum. 
<Verg. Aen. 4.672>	Audiit exanimis, trepidoque exterrita cursu
<Verg. Aen. 4.673>	unguibus ora soror foedans et pectora pugnis
<Verg. Aen. 4.674>	per medios ruit, ac morientem nomine clamat:
<Verg. Aen. 4.675>	“Hoc illud, germana, fuit? Me fraude petebas? 
<Verg. Aen. 4.676>	Hoc rogus iste mihi, hoc ignes araeque parabant? 
<Verg. Aen. 4.677>	Quid primum deserta querar? Comitemne sororem
<Verg. Aen. 4.678>	sprevisti moriens? Eadem me ad fata vocasses:
<Verg. Aen. 4.679>	idem ambas ferro dolor, atque eadem hora tulisset. 
<Verg. Aen. 4.680>	His etiam struxi manibus, patriosque vocavi
<Verg. Aen. 4.681>	voce deos, sic te ut posita crudelis abessem? 
<Verg. Aen. 4.682>	Exstinxti te meque, soror, populumque patresque
<Verg. Aen. 4.683>	Sidonios urbemque tuam. Date volnera lymphis
<Verg. Aen. 4.684>	abluam, et, extremus si quis super halitus errat,
<Verg. Aen. 4.685>	ore legam.” Sic fata, gradus evaserat altos,
<Verg. Aen. 4.686>	semianimemque sinu germanam amplexa fovebat
<Verg. Aen. 4.687>	cum gemitu, atque atros siccabat veste cruores. 
<Verg. Aen. 4.688>	Illa, graves oculos conata attollere, rursus
<Verg. Aen. 4.689>	deficit; infixum stridit sub pectore vulnus. 
<Verg. Aen. 4.690>	Ter sese attollens cubitoque adnixa levavit;
<Verg. Aen. 4.691>	ter revoluta toro est, oculisque errantibus alto
<Verg. Aen. 4.692>	quaesivit caelo lucem, ingemuitque reperta. 
<Verg. Aen. 4.693>	Tum Iuno omnipotens, longum miserata dolorem
<Verg. Aen. 4.694>	difficilisque obitus, Irim demisit Olympo,
<Verg. Aen. 4.695>	quae luctantem animam nexosque resolveret artus. 
<Verg. Aen. 4.696>	Nam quia nec fato, merita nec morte peribat,
<Verg. Aen. 4.697>	sed misera ante diem, subitoque accensa furore,
<Verg. Aen. 4.698>	nondum illi flavum Proserpina vertice crinem
<Verg. Aen. 4.699>	abstulerat, Stygioque caput damnaverat Orco. 
<Verg. Aen. 4.700>	Ergo Iris croceis per caelum roscida pennis,
<Verg. Aen. 4.701>	mille trahens varios adverso sole colores,
<Verg. Aen. 4.702>	devolat, et supra caput adstitit: “Hunc ego Diti
<Verg. Aen. 4.703>	sacrum iussa fero, teque isto corpore solvo.”
<Verg. Aen. 4.704>	Sic ait, et dextra crinem secat: omnis et una
<Verg. Aen. 4.705>	dilapsus calor, atque in ventos vita recessit.
<Verg. Aen. 5.1>	Interea medium Aeneas iam classe tenebat
<Verg. Aen. 5.2>	certus iter, fluctusque atros Aquilone secabat,
<Verg. Aen. 5.3>	moenia respiciens, quae iam infelicis Elissae
<Verg. Aen. 5.4>	conlucent flammis. Quae tantum accenderit ignem,
<Verg. Aen. 5.5>	causa latet; duri magno sed amore dolores
<Verg. Aen. 5.6>	polluto, notumque, furens quid femina possit,
<Verg. Aen. 5.7>	triste per augurium Teucrorum pectora ducunt. 
<Verg. Aen. 5.8>	Ut pelagus tenuere rates, nec iam amplius ulla
<Verg. Aen. 5.9>	occurrit tellus, maria undique et undique caelum,
<Verg. Aen. 5.10>	olli caeruleus supra caput adstitit imber,
<Verg. Aen. 5.11>	noctem hiememque ferens, et inhorruit unda tenebris. 
<Verg. Aen. 5.12>	Ipse gubernator puppi Palinurus ab alta:
<Verg. Aen. 5.13>	“Heu! quianam tanti cinxerunt aethera nimbi? 
<Verg. Aen. 5.14>	Quidve, pater Neptune, paras?” Sic deinde locutus
<Verg. Aen. 5.15>	colligere arma iubet validisque incumbere remis,
<Verg. Aen. 5.16>	obliquatque sinus in ventum, ac talia fatur:
<Verg. Aen. 5.17>	“Magnanime Aenea, non, si mihi Iuppiter auctor
<Verg. Aen. 5.18>	spondeat, hoc sperem Italiam contingere caelo. 
<Verg. Aen. 5.19>	Mutati transversa fremunt et vespere ab atro
<Verg. Aen. 5.20>	consurgunt venti, atque in nubem cogitur aër. 
<Verg. Aen. 5.21>	Nec nos obniti contra, nec tendere tantum
<Verg. Aen. 5.22>	sufficimus. Superat quoniam Fortuna, sequamur,
<Verg. Aen. 5.23>	quoque vocat, vertamus iter. Nec litora longe
<Verg. Aen. 5.24>	fida reor fraterna Erycis portusque Sicanos,
<Verg. Aen. 5.25>	si modo rite memor servata remetior astra.”
<Verg. Aen. 5.26>	Tum pius Aeneas: “Equidem sic poscere ventos
<Verg. Aen. 5.27>	iamdudum et frustra cerno te tendere contra:
<Verg. Aen. 5.28>	Flecte viam velis. An sit mihi gratior ulla,
<Verg. Aen. 5.29>	quove magis fessas optem demittere naves,
<Verg. Aen. 5.30>	quam quae Dardanium tellus mihi servat Acesten,
<Verg. Aen. 5.31>	et patris Anchisae gremio complectitur ossa?”
<Verg. Aen. 5.32>	Haec ubi dicta, petunt portus, et vela secundi
<Verg. Aen. 5.33>	intendunt Zephyri; fertur cita gurgite classis,
<Verg. Aen. 5.34>	et tandem laeti notae advertuntur harenae. 
<Verg. Aen. 5.35>	At procul ex celso miratus vertice montis
<Verg. Aen. 5.36>	adventum sociasque rates occurrit Acestes,
<Verg. Aen. 5.37>	horridus in iaculis et pelle Libystidis ursae,
<Verg. Aen. 5.38>	Troïa Criniso conceptum flumine mater
<Verg. Aen. 5.39>	quem genuit: veterum non immemor ille parentum
<Verg. Aen. 5.40>	gratatur reduces, et gaza laetus agresti
<Verg. Aen. 5.41>	excipit, ac fessos opibus solatur amicis. 
<Verg. Aen. 5.42>	Postera cum primo stellas Oriente fugarat
<Verg. Aen. 5.43>	clara dies, socios in coetum litore ab omni
<Verg. Aen. 5.44>	advocat Aeneas, tumulique ex aggere fatur:
<Verg. Aen. 5.45>	“Dardanidae magni, genus alto a sanguine divom,
<Verg. Aen. 5.46>	annuus exactis completur mensibus orbis,
<Verg. Aen. 5.47>	ex quo reliquias divinique ossa parentis
<Verg. Aen. 5.48>	Condidimus terra maestasque sacravimus aras. 
<Verg. Aen. 5.49>	Iamque dies, nisi fallor, adest, quem semper acerbum,
<Verg. Aen. 5.50>	semper honoratum — sic di voluistis — habebo. 
<Verg. Aen. 5.51>	Hunc ego Gaetulis agerem si Syrtibus exsul,
<Verg. Aen. 5.52>	Argolicove mari deprensus et urbe Mycenae;
<Verg. Aen. 5.53>	annua vota tamen sollemnisque ordine pompas
<Verg. Aen. 5.54>	exsequerer, strueremque suis altaria donis. 
<Verg. Aen. 5.55>	Nunc ultro ad cineres ipsius et ossa parentis,
<Verg. Aen. 5.56>	haud equidem sine mente, reor, sine numine divom,
<Verg. Aen. 5.57>	adsumus et portus delati intramus amicos. 
<Verg. Aen. 5.58>	Ergo agite, et laetum cuncti celebremus honorem;
<Verg. Aen. 5.59>	poscamus ventos; atque haec me sacra quotannis
<Verg. Aen. 5.60>	urbe velit posita templis sibi ferre dicatis. 
<Verg. Aen. 5.61>	Bina boum vobis Troia generatus Acestes
<Verg. Aen. 5.62>	dat numero capita in naves; adhibete Penates
<Verg. Aen. 5.63>	et patrios epulis et quos colit hospes Acestes. 
<Verg. Aen. 5.64>	Praeterea, si nona diem mortalibus almum
<Verg. Aen. 5.65>	Aurora extulerit radiisque retexerit orbem,
<Verg. Aen. 5.66>	prima citae Teucris ponam certamina classis;
<Verg. Aen. 5.67>	quique pedum cursu valet, et qui viribus audax
<Verg. Aen. 5.68>	aut iaculo incedit melior levibusque sagittis,
<Verg. Aen. 5.69>	seu crudo fidit pugnam committere caestu,
<Verg. Aen. 5.70>	cuncti adsint, meritaeque exspectent praemia palmae. 
<Verg. Aen. 5.71>	Ore favete omnes, et cingite tempora ramis.”
<Verg. Aen. 5.72>	Sic fatus, velat materna tempora myrto;
<Verg. Aen. 5.73>	hoc Elymus facit, hoc aevi maturus Acestes,
<Verg. Aen. 5.74>	hoc puer Ascanius, sequitur quos cetera pubes. 
<Verg. Aen. 5.75>	Ille e concilio multis cum milibus ibat
<Verg. Aen. 5.76>	ad tumulum, magna medius comitante caterva. 
<Verg. Aen. 5.77>	Hic duo rite mero libans carchesia Baccho
<Verg. Aen. 5.78>	fundit humi, duo lacte novo, duo sanguine sacro,
<Verg. Aen. 5.79>	purpureosque iacit flores, ac talia fatur:
<Verg. Aen. 5.80>	“Salve, sancte parens: iterum salvete, recepti
<Verg. Aen. 5.81>	nequiquam cineres, animaeque umbraeque paternae. 
<Verg. Aen. 5.82>	Non licuit fines Italos fataliaque arva,
<Verg. Aen. 5.83>	nec tecum Ausonium (quicumque est) quaerere Thybrim.”
<Verg. Aen. 5.84>	Dixerat haec, adytis cum lubricus anguis ab imis
<Verg. Aen. 5.85>	septem ingens gyros, septena volumina traxit,
<Verg. Aen. 5.86>	amplexus placide tumulum lapsusque per aras,
<Verg. Aen. 5.87>	caeruleae cui terga notae, maculosus et auro
<Verg. Aen. 5.88>	squamam incendebat fulgor, ceu nubibus arcus
<Verg. Aen. 5.89>	mille iacit varios adverso sole colores. 
<Verg. Aen. 5.90>	Obstipuit visu Aeneas. Ille agmine longo
<Verg. Aen. 5.91>	tandem inter pateras et levia pocula serpens
<Verg. Aen. 5.92>	libavitque dapes, rursusque innoxius imo
<Verg. Aen. 5.93>	successit tumulo, et depasta altaria liquit. 
<Verg. Aen. 5.94>	Hoc magis inceptos genitori instaurat honores,
<Verg. Aen. 5.95>	incertus, geniumne loci famulumne parentis
<Verg. Aen. 5.96>	esse putet: caedit binas de more bidentes,
<Verg. Aen. 5.97>	totque sues, totidem nigrantis terga iuvencos;
<Verg. Aen. 5.98>	vinaque fundebat pateris, animamque vocabat
<Verg. Aen. 5.99>	Anchisae magni Manisque Acheronte remissos. 
<Verg. Aen. 5.100>	Nec non et socii, quae cuique est copia, laeti
<Verg. Aen. 5.101>	dona ferunt, onerant aras, mactantque iuvencos;
<Verg. Aen. 5.102>	ordine aena locant alii, fusique per herbam
<Verg. Aen. 5.103>	subiciunt veribus prunas et viscera torrent. 
<Verg. Aen. 5.104>	Exspectata dies aderat, nonamque serena
<Verg. Aen. 5.105>	Auroram Phaethontis equi iam luce vehebant,
<Verg. Aen. 5.106>	famaque finitimos et clari nomen Acestae
<Verg. Aen. 5.107>	excierat; laeto complerant litora coetu,
<Verg. Aen. 5.108>	visuri Aeneadas, pars et certare parati. 
<Verg. Aen. 5.109>	Munera principio ante oculos circoque locantur
<Verg. Aen. 5.110>	in medio, sacri tripodes viridesque coronae,
<Verg. Aen. 5.111>	et palmae pretium victoribus, armaque et ostro
<Verg. Aen. 5.112>	perfusae vestes, argenti aurique talenta;
<Verg. Aen. 5.113>	et tuba commissos medio canit aggere ludos. 
<Verg. Aen. 5.114>	Prima pares ineunt gravibus certamina remis
<Verg. Aen. 5.115>	quattuor ex omni delectae classe carinae. 
<Verg. Aen. 5.116>	Velocem Mnestheus agit acri remige Pristim,
<Verg. Aen. 5.117>	mox Italus Mnestheus, genus a quo nomine Memmi;
<Verg. Aen. 5.118>	ingentemque Gyas ingenti mole Chimaeram,
<Verg. Aen. 5.119>	urbis opus, triplici pubes quam Dardana versu
<Verg. Aen. 5.120>	impellunt, terno consurgunt ordine remi;
<Verg. Aen. 5.121>	Sergestusque, domus tenet a quo Sergia nomen,
<Verg. Aen. 5.122>	Centauro invehitur magna, Scyllaque Cloanthus
<Verg. Aen. 5.123>	caerulea, genus unde tibi, Romane Cluenti. 
<Verg. Aen. 5.124>	Est procul in pelago saxum spumantia contra
<Verg. Aen. 5.125>	litora, quod tumidis submersum tunditur olim
<Verg. Aen. 5.126>	fluctibus, hiberni condunt ubi sidera cori;
<Verg. Aen. 5.127>	tranquillo silet, immotaque attollitur unda
<Verg. Aen. 5.128>	campus, et apricis statio gratissima mergis. 
<Verg. Aen. 5.129>	Hic viridem Aeneas frondenti ex ilice metam
<Verg. Aen. 5.130>	constituit signum nautis pater, unde reverti
<Verg. Aen. 5.131>	scirent, et longos ubi circumflectere cursus. 
<Verg. Aen. 5.132>	Tum loca sorte legunt, ipsique in puppibus auro
<Verg. Aen. 5.133>	ductores longe effulgent ostroque decori;
<Verg. Aen. 5.134>	cetera populea velatur fronde iuventus,
<Verg. Aen. 5.135>	nudatosque umeros oleo perfilsa nitescit. 
<Verg. Aen. 5.136>	Considunt transtris, intentaque brachia remis;
<Verg. Aen. 5.137>	intenti exspectant signum, exsultantiaque haurit
<Verg. Aen. 5.138>	corda pavor pulsans, laudumque arrecta cupido. 
<Verg. Aen. 5.139>	Inde, ubi clara dedit sonitum tuba, finibus omnes,
<Verg. Aen. 5.140>	haud mora, prosiluere suis; ferit aethera clamor
<Verg. Aen. 5.141>	nauticus, adductis spumant freta versa lacertis. 
<Verg. Aen. 5.142>	Infindunt pariter sulcos, totumque dehiscit
<Verg. Aen. 5.143>	convulsum remis rostrisque tridentibus aequor. 
<Verg. Aen. 5.144>	Non tam praecipites biiugo certamine campum
<Verg. Aen. 5.145>	corripuere, ruuntque effusi carcere currus,
<Verg. Aen. 5.146>	nec sic immissis aurigae undantia lora
<Verg. Aen. 5.147>	concussere iugis pronique in verbera pendent. 
<Verg. Aen. 5.148>	Tum plausu fremituque virum studiisque faventum
<Verg. Aen. 5.149>	consonat omne nemus, vocemque inclusa volutant
<Verg. Aen. 5.150>	litora, pulsati colles clamore resultant. 
<Verg. Aen. 5.151>	Effugit ante alios primisque elabitur undis
<Verg. Aen. 5.152>	turbam inter fremitumque Gyas; quem deinde Cloanthus
<Verg. Aen. 5.153>	consequitur, melior remis, sed pondere pinus
<Verg. Aen. 5.154>	tarda tenet. Post hos aequo discrimine Pristis
<Verg. Aen. 5.155>	Centaurusque locum tendunt superare priorem;
<Verg. Aen. 5.156>	et nunc Pristis habet, nunc victam praeterit ingens
<Verg. Aen. 5.157>	Centaurus, nunc una ambae iunctisque feruntur
<Verg. Aen. 5.158>	frontibus, et longa sulcant vada salsa carina. 
<Verg. Aen. 5.159>	Iamque propinquabant scopulo metamque tenebant,
<Verg. Aen. 5.160>	cum princeps medioque Gyas in gurgite victor
<Verg. Aen. 5.161>	rectorem navis compellat voce Menoeten:
<Verg. Aen. 5.162>	“Quo tantum mihi dexter abis? Huc dirige gressum;
<Verg. Aen. 5.163>	litus ama, et laevas stringat sine palmula cautes;
<Verg. Aen. 5.164>	altum alii teneant.” Dixit; sed caeca Menoetes
<Verg. Aen. 5.165>	saxa timens proram pelagi detorquet ad undas. 
<Verg. Aen. 5.166>	“Quo diversus abis?” iterum “Pete saxa, Menoete!”
<Verg. Aen. 5.167>	cum clamore Gyas revocabat; et ecce Cloanthum
<Verg. Aen. 5.168>	respicit instantem tergo, et propiora tenentem. 
<Verg. Aen. 5.169>	Ille inter navemque Gyae scopulosque sonantes
<Verg. Aen. 5.170>	radit iter laevum interior, subitoque priorem
<Verg. Aen. 5.171>	praeterit, et metis tenet aequora tuta relictis. 
<Verg. Aen. 5.172>	Tum vero exarsit iuveni dolor ossibus ingens,
<Verg. Aen. 5.173>	nec lacrimis caruere genae, segnemque Menoeten,
<Verg. Aen. 5.174>	oblitus decorisque sui sociumque salutis,
<Verg. Aen. 5.175>	in mare praecipitem puppi deturbat ab alta;
<Verg. Aen. 5.176>	ipse gubernaclo rector subit, ipse magister,
<Verg. Aen. 5.177>	hortaturque viros, clavumque ad litora torquet. 
<Verg. Aen. 5.178>	At gravis, ut fundo vix tandem redditus imo est,
<Verg. Aen. 5.179>	iam senior madidaque fluens in veste Menoetes
<Verg. Aen. 5.180>	summa petit scopuli siccaque in rupe resedit. 
<Verg. Aen. 5.181>	Ilium et labentem Teucri et risere natantem,
<Verg. Aen. 5.182>	et salsos rident revomentem pectore fluctus. 
<Verg. Aen. 5.183>	Hic laeta extremis spes est accensa duobus,
<Verg. Aen. 5.184>	Sergesto Mnestheique, Gyan superare morantem. 
<Verg. Aen. 5.185>	Sergestus capit ante locum scopuloque propinquat,
<Verg. Aen. 5.186>	nec tota tamen ille prior praeeunte carina;
<Verg. Aen. 5.187>	parte prior, partem rostro premit aemula Pristis. 
<Verg. Aen. 5.188>	At media socios incedens nave per ipsos
<Verg. Aen. 5.189>	hortatur Mnestheus: “Nunc, nunc insurgite remis,
<Verg. Aen. 5.190>	Hectorei socii, Troiae quos sorte suprema
<Verg. Aen. 5.191>	delegi comites; nunc illas promite vires,
<Verg. Aen. 5.192>	nunc animos, quibus in Gaetulis Syrtibus usi,
<Verg. Aen. 5.193>	Ionioque mari Maleaeque sequacibus undis. 
<Verg. Aen. 5.194>	Non iam prima peto Mnestheus, neque vincere certo;
<Verg. Aen. 5.195>	quamquam O! — sed superent, quibus hoc, Neptune, dedisti;
<Verg. Aen. 5.196>	extremos pudeat rediisse; hoc vincite, cives,
<Verg. Aen. 5.197>	et prohibete nefas.” Olli certamine summo
<Verg. Aen. 5.198>	procumbunt; vastis tremit ictibus aerea puppis,
<Verg. Aen. 5.199>	subtrahiturque solum; tum creber anhelitus artus
<Verg. Aen. 5.200>	aridaque ora quatit, sudor fluit undique rivis. 
<Verg. Aen. 5.201>	 Attulit ipse viris optatum casus honorem. 
<Verg. Aen. 5.202>	Namque furens animi dum proram ad saxa suburguet
<Verg. Aen. 5.203>	interior, spatioque subit Sergestus iniquo,
<Verg. Aen. 5.204>	infelix saxis in procurrentibus haesit. 
<Verg. Aen. 5.205>	Concussae cautes, et acuto in murice remi
<Verg. Aen. 5.206>	obnixi crepuere, inlisaque prora pependit. 
<Verg. Aen. 5.207>	Consurgunt nautae et magno clamore morantur,
<Verg. Aen. 5.208>	ferratasque trudes et acuta cuspide contos
<Verg. Aen. 5.209>	expediunt, fractosque legunt in gurgite remos. 
<Verg. Aen. 5.210>	 At laetus Mnestheus successuque acrior ipso
<Verg. Aen. 5.211>	agmine remorum celeri ventisque vocatis
<Verg. Aen. 5.212>	prona petit maria et pelago decurrit aperto. 
<Verg. Aen. 5.213>	Qualis spelunca subito commota columba,
<Verg. Aen. 5.214>	cui domus et dulces latebroso in pumice nidi,
<Verg. Aen. 5.215>	fertur in ana volans, plausumque exterrita pennis
<Verg. Aen. 5.216>	dat tecto ingentem, mox aere lapsa quieto
<Verg. Aen. 5.217>	radit iter liquidum, celeres neque commovet alas:
<Verg. Aen. 5.218>	sic Mnestheus, sic ipsa fuga secat ultima Pristis
<Verg. Aen. 5.219>	aequora, sic illam fert impetus ipse volantem. 
<Verg. Aen. 5.220>	Et primum in scopulo luctantem deserit alto
<Verg. Aen. 5.221>	Sergestum, brevibusque vadis frustraque vocantem
<Verg. Aen. 5.222>	auxilia, et fractis discentem currere remis
<Verg. Aen. 5.223>	Inde Gyan ipsamque ingenti mole Chimaeram
<Verg. Aen. 5.224>	consequitur; cedit, quoniam spoliata magistro est. 
<Verg. Aen. 5.225>	Solus iamque ipso superest in fine Cloanthus:
<Verg. Aen. 5.226>	quem petit, et summis adnixus viribus urguet. 
<Verg. Aen. 5.227>	Tum vero ingeminat clamor, cunctique sequentem
<Verg. Aen. 5.228>	instigant studiis, resonatque fragoribus aether. 
<Verg. Aen. 5.229>	Hi proprium decus et partum indignantur honorem
<Verg. Aen. 5.230>	ni teneant, vitamque volunt pro laude pacisci;
<Verg. Aen. 5.231>	hos successus alit: possunt, quia posse videntur. 
<Verg. Aen. 5.232>	Et fors aequatis cepissent praemia rostris,
<Verg. Aen. 5.233>	ni palmas ponto tendens utrasque Cloanthus
<Verg. Aen. 5.234>	fudissetque preces, divosque in vota vocasset:
<Verg. Aen. 5.235>	Di, quibus imperium est pelagi, quorum aequora curro,
<Verg. Aen. 5.236>	vobis laetus ego hoc candentem in litore taurum
<Verg. Aen. 5.237>	constituam ante aras, voti reus, extaque salsos
<Verg. Aen. 5.238>	porriciam in fluctus et vina liquentia fundam.”
<Verg. Aen. 5.239>	Dixit, eumque imis sub fluctibus audiit omnis
<Verg. Aen. 5.240>	Nereidum Phorcique chorus Panopeaque virgo,
<Verg. Aen. 5.241>	et pater ipse manu magna Portunus euntem
<Verg. Aen. 5.242>	impulit; illa Noto citius volucrique sagitta
<Verg. Aen. 5.243>	ad terram fugit, et portu se condidit alto. 
<Verg. Aen. 5.244>	Tum satus Anchisa, cunctis ex more vocatis,
<Verg. Aen. 5.245>	victorem magna praeconis voce Cloanthum
<Verg. Aen. 5.246>	declarat viridique advelat tempora lauro,
<Verg. Aen. 5.247>	muneraque in naves ternos optare iuvencos,
<Verg. Aen. 5.248>	vinaque et argenti magnum dat ferre talentum. 
<Verg. Aen. 5.249>	Ipsis praecipuos ductoribus addit honores:
<Verg. Aen. 5.250>	victori chlamydem auratam, quam plurima circum
<Verg. Aen. 5.251>	purpura maeandro duplici Meliboea cucurrit,
<Verg. Aen. 5.252>	intextusque puer frondosa regius Ida
<Verg. Aen. 5.253>	veloces iaculo cervos cursuque fatigat,
<Verg. Aen. 5.254>	acer, anhelanti similis, quem praepes ab Ida
<Verg. Aen. 5.255>	sublimem pedibus rapuit Iovis armiger uncis;
<Verg. Aen. 5.256>	longaevi palmas nequiquam ad sidera tendunt
<Verg. Aen. 5.257>	custodes, saevitque canum latratus in auras. 
<Verg. Aen. 5.258>	At qui deinde locum tenuit virtute secundum,
<Verg. Aen. 5.259>	levibus huic hamis consertam auroque trilicem
<Verg. Aen. 5.260>	loricam, quam Demoleo detraxerat ipse
<Verg. Aen. 5.261>	victor apud rapidum Simoënta sub Ilio alto,
<Verg. Aen. 5.262>	donat habere viro, decus et tutamen in armis. 
<Verg. Aen. 5.263>	Vix illam famuli Phegeus Sagarisque ferebant
<Verg. Aen. 5.264>	multiplicem, conixi umeris; indutus at olim
<Verg. Aen. 5.265>	Demoleos cursu palantes Troas agebat. 
<Verg. Aen. 5.266>	Tertia dona facit geminos ex aere lebetas,
<Verg. Aen. 5.267>	cymbiaque argento perfecta atque aspera signis. 
<Verg. Aen. 5.268>	Iamque adeo donati omnes opibusque superbi
<Verg. Aen. 5.269>	puniceis ibant evincti tempora taenis,
<Verg. Aen. 5.270>	cum saevo e scopulo multa vix arte revolsus,
<Verg. Aen. 5.271>	amissis remis atque ordine debilis uno,
<Verg. Aen. 5.272>	inrisam sine honore ratem Sergestus agebat. 
<Verg. Aen. 5.273>	Qualis saepe viae deprensus in aggere serpens,
<Verg. Aen. 5.274>	aerea quem obliquum rota transiit, aut gravis ictu
<Verg. Aen. 5.275>	seminecem liquit saxo lacerumque viator;
<Verg. Aen. 5.276>	nequiquam longos fugiens dat corpore tortus,
<Verg. Aen. 5.277>	parte ferox, ardensque oculis, et sibila colla
<Verg. Aen. 5.278>	arduus attollens, pars volnere clauda retentat
<Verg. Aen. 5.279>	nexantem nodis seque in sua membra plicantem:
<Verg. Aen. 5.280>	tali remigio navis se tarda movebat;
<Verg. Aen. 5.281>	vela facit tamen, et velis subit ostia plenis. 
<Verg. Aen. 5.282>	Sergestum Aeneas promisso munere donat,
<Verg. Aen. 5.283>	servatam ob navem laetus sociosque reductos. 
<Verg. Aen. 5.284>	Olli serva datur, operum haud ignara Minervae,
<Verg. Aen. 5.285>	Cressa genus, Pholoë, geminique sub ubere nati. 
<Verg. Aen. 5.286>	Hoc pius Aeneas misso certamine tendit
<Verg. Aen. 5.287>	gramineum in campum, quem collibus undique curvis
<Verg. Aen. 5.288>	cingebant silvae, mediaque in valle theatri
<Verg. Aen. 5.289>	circus erat; quo se multis cum milibus heros
<Verg. Aen. 5.290>	consessu medium tulit exstructoque resedit. 
<Verg. Aen. 5.291>	Hic, qui forte velint rapido contendere cursu,
<Verg. Aen. 5.292>	imitat pretiis animos, et praemia ponit. 
<Verg. Aen. 5.293>	Undique conveniunt leucri mixtique Sicani,
<Verg. Aen. 5.294>	Nisus et Euryalus primi,
<Verg. Aen. 5.295>	Euryalus forma insignis viridique iuventa,
<Verg. Aen. 5.296>	Nisus amore pio pueri; quos deinde secutus
<Verg. Aen. 5.297>	regius egregia Priami de stirpe Diores;
<Verg. Aen. 5.298>	hunc Salius simul et Patron, quorum alter Acarnan,
<Verg. Aen. 5.299>	alter ab Arcadio Tegeaeae sanguine gentis;
<Verg. Aen. 5.300>	tum duo Trinacrii iuvenes, Helymus Panopesque,
<Verg. Aen. 5.301>	adsueti silvis, comites senioris Acestae;
<Verg. Aen. 5.302>	multi praeterea, quos fama obscura recondit. 
<Verg. Aen. 5.303>	Aeneas quibus in mediis sic deinde locutus:
<Verg. Aen. 5.304>	“Accipite haec animis, laetasque advertite mentes:
<Verg. Aen. 5.305>	nemo ex hoc numero mihi non donatus abibit. 
<Verg. Aen. 5.306>	Gnosia bina dabo levato lucida ferro
<Verg. Aen. 5.307>	spicula caelatamque argento ferre bipennem;
<Verg. Aen. 5.308>	omnibus hic erit unus honos. Tres praemia primi
<Verg. Aen. 5.309>	accipient flavaque caput nectentur oliva. 
<Verg. Aen. 5.310>	Primus equum phaleris insignem victor habeto;
<Verg. Aen. 5.311>	alter Amazoniam pharetram plenamque sagittis
<Verg. Aen. 5.312>	Threïciis, lato quam circum amplectitur auro
<Verg. Aen. 5.313>	balteus et tereti subnectit fibula gemma;
<Verg. Aen. 5.314>	tertius Argolica hac galea contentus abito.”
<Verg. Aen. 5.315>	Haec ubi dicta, locum capiunt, signoque repente
<Verg. Aen. 5.316>	corripiunt spatia audito, limenque relinquunt,
<Verg. Aen. 5.317>	effusi nimbo similes, simul ultima signant. 
<Verg. Aen. 5.318>	Primus abit longeque ante omnia corpora Nisus
<Verg. Aen. 5.319>	emicat, et ventis et fulminis ocior alis;
<Verg. Aen. 5.320>	proximus huic, longo sed proxumus intervallo,
<Verg. Aen. 5.321>	insequitur Salius; spatio post deinde relicto
<Verg. Aen. 5.322>	tertius Euryalus:
<Verg. Aen. 5.323>	Euryalumque Helymus sequitur; quo deinde sub ipso
<Verg. Aen. 5.324>	ecce volat calcemque terit iam calce Diores,
<Verg. Aen. 5.325>	incumbens umero, spatia et si plura supersint,
<Verg. Aen. 5.326>	transeat elapsus prior, ambiguumque relinquat. 
<Verg. Aen. 5.327>	Iamque fere spatio extremo fessique sub ipsam
<Verg. Aen. 5.328>	finem adventabant, levi cum sanguine Nisus
<Verg. Aen. 5.329>	labitur infelix, caesis ut forte iuvencis
<Verg. Aen. 5.330>	fusus humum viridisque super madefecerat herbas. 
<Verg. Aen. 5.331>	Hic iuvenis iam victor ovans vestigia presso
<Verg. Aen. 5.332>	haud tenuit titubata solo, sed pronus in ipso
<Verg. Aen. 5.333>	concidit immundoque fimo sacroque cruore. 
<Verg. Aen. 5.334>	Non tamen Euryali, non ille oblitus amorum;
<Verg. Aen. 5.335>	nam sese opposuit Salio per lubrica surgens;
<Verg. Aen. 5.336>	ille autem spissa iacuit revolutus harena. 
<Verg. Aen. 5.337>	Emicat Euryalus, et munere victor amici
<Verg. Aen. 5.338>	prima tenet, plausuque volat fremituque secundo. 
<Verg. Aen. 5.339>	Post Helymus subit, et nunc tertia palma Diores. 
<Verg. Aen. 5.340>	Hic totum caveae consessum ingentis et ora
<Verg. Aen. 5.341>	prima patrum magnis Salius clamoribus implet,
<Verg. Aen. 5.342>	ereptumque dolo reddi sibi poscit honorem. 
<Verg. Aen. 5.343>	Tutatur favor Euryalum, lacrimaeque decorae,
<Verg. Aen. 5.344>	gratior et pulchro veniens in corpore virtus. 
<Verg. Aen. 5.345>	Adiuvat et magna proclamat voce Diores,
<Verg. Aen. 5.346>	qui subiit palmae, frustraque ad praemia venit
<Verg. Aen. 5.347>	ultima, si primi Salio reddentur honores. 
<Verg. Aen. 5.348>	Tum pater Aeneas “Vestra” inquit “munera vobis
<Verg. Aen. 5.349>	certa manent, pueri, et palmam movet ordine nemo;
<Verg. Aen. 5.350>	me liceat casus misereri insontis amici.”
<Verg. Aen. 5.351>	Sic fatus, tergum Gaetuli immane leonis
<Verg. Aen. 5.352>	dat Salio, villis onerosum atque unguibus aureis. 
<Verg. Aen. 5.353>	Hic Nisus, “Si tanta” inquit “sunt praemia victis,
<Verg. Aen. 5.354>	et te lapsorum miseret, quae munera Niso
<Verg. Aen. 5.355>	digna dabis, primam merui qui laude coronam,
<Verg. Aen. 5.356>	ni me, quae Salium, fortuna inimica tulisset? 
<Verg. Aen. 5.357>	Et simul his dictis faciem ostentabat et udo
<Verg. Aen. 5.358>	turpia membra fimo. Risit pater optimus olli
<Verg. Aen. 5.359>	et clipeum efferri iussit, Didymaonis artem,
<Verg. Aen. 5.360>	Neptuni sacro Danais de poste refixum. 
<Verg. Aen. 5.361>	Hoc iuvenem egregium praestanti munere donat;
<Verg. Aen. 5.362>	Post, ubi confecti cursus, et dona peregit:
<Verg. Aen. 5.363>	“Nunc, si cui virtus animusque in pectore praesens,
<Verg. Aen. 5.364>	adsit, et evinctis attollat brachia palmis.”
<Verg. Aen. 5.365>	Sic ait, et geminum pugnae proponit honorem,
<Verg. Aen. 5.366>	victori velatum auro vittisque iuvencum,
<Verg. Aen. 5.367>	ensem atque insignem galeam solacia victo. 
<Verg. Aen. 5.368>	Nec mora: continuo vastis cum viribus effert
<Verg. Aen. 5.369>	ora Dares, magnoque virum se murmure tollit;
<Verg. Aen. 5.370>	solus qui Paridem solitus contendere contra,
<Verg. Aen. 5.371>	idemque ad tumulum, quo maximus occubat Hector,
<Verg. Aen. 5.372>	victorem Buten immani corpore, qui se
<Verg. Aen. 5.373>	Bebrycia veniens Amyci de gente ferebat,
<Verg. Aen. 5.374>	perculit, et fulva moribundum extendit harena. 
<Verg. Aen. 5.375>	Talis prima Dares caput altum in proelia tollit,
<Verg. Aen. 5.376>	ostenditque umeros latos, alternaque iactat
<Verg. Aen. 5.377>	brachia protendens, et verberat ictibus auras. 
<Verg. Aen. 5.378>	Quaeritur huic alius; nec quisquam ex agmine tanto
<Verg. Aen. 5.379>	audet adire virum manibusque inducere caestus. 
<Verg. Aen. 5.380>	Ergo alacris, cunctosque putans excedere palma,
<Verg. Aen. 5.381>	Aeneae stetit aute pedes, nec plura moratus
<Verg. Aen. 5.382>	tum laeva taurum cornu tenet, atque ita fatur:
<Verg. Aen. 5.383>	“Nate dea, si nemo audet se credere pugnae,
<Verg. Aen. 5.384>	quae finis standi? Quo me decet usque teneri? 
<Verg. Aen. 5.385>	Ducere dona iube.” Cuncti simul ore fremebant
<Verg. Aen. 5.386>	Dardanidae, reddique viro promissa iubebant. 
<Verg. Aen. 5.387>	Hic gravis Entellum dictis castigat Acestes,
<Verg. Aen. 5.388>	proximus ut viridante toro consederat herbae:
<Verg. Aen. 5.389>	“Entelle, heroum quondam fortissime frustra,
<Verg. Aen. 5.390>	tantane tam patiens nullo certamine tolli
<Verg. Aen. 5.391>	dona sines? Ubi nunc nobis deus ille magister
<Verg. Aen. 5.392>	requiquam memoratus Eryx? Ubi fama per omnem
<Verg. Aen. 5.393>	Trinacriam, et spolia illa tuis pendentia tectis?”
<Verg. Aen. 5.394>	Ille sub haec: “Non laudis amor, nec gloria cessit
<Verg. Aen. 5.395>	pulsa metu; sed enim gelidus tardante senecta
<Verg. Aen. 5.396>	sanguis hebet, frigentque effetae in corpore vires. 
<Verg. Aen. 5.397>	Si mihi, quae quondam fuerat, quaque improbus iste
<Verg. Aen. 5.398>	exsultat fidens, si nunc foret illa iuventas,
<Verg. Aen. 5.399>	haud equidem pretio inductus pulchroque iuvenco
<Verg. Aen. 5.400>	venissem, nec dona moror.” Sic deinde locutus
<Verg. Aen. 5.401>	in medium geminos immani pondere caestus
<Verg. Aen. 5.402>	proiecit, quibus acer Eryx in proelia suetus
<Verg. Aen. 5.403>	ferre manum, duroque intendere brachia tergo. 
<Verg. Aen. 5.404>	Obstipuere animi: tantorum ingentia septem
<Verg. Aen. 5.405>	terga boum plumbo insuto ferroque rigebant. 
<Verg. Aen. 5.406>	Ante omnes stupet ipse Dares, longeque recusat;
<Verg. Aen. 5.407>	magnanimusque Anchisiades et pondus et ipsa
<Verg. Aen. 5.408>	huc illuc vinclorum immensa volumina versat. 
<Verg. Aen. 5.409>	Tum senior talis referebat pectore voces:
<Verg. Aen. 5.410>	“Quid, si quis caestus ipsius et Herculis arma
<Verg. Aen. 5.411>	vidisset, tristemque hoc ipso in litore pugnam? 
<Verg. Aen. 5.412>	Haec germanus Eryx quondam tuus arma gerebat; — 
<Verg. Aen. 5.413>	sanguine cernis adhuc sparsoque infecta cerebro; — 
<Verg. Aen. 5.414>	his magnum Alciden contra stetit; his ego suetus,
<Verg. Aen. 5.415>	dum melior vires sanguis dabat, aemula necdum
<Verg. Aen. 5.416>	temporibus geminis canebat sparsa senectus. 
<Verg. Aen. 5.417>	Sed si nostra Dares haec Troius arma recusat,
<Verg. Aen. 5.418>	idque pio sedet Aeneae, prohat auctor Acestes,
<Verg. Aen. 5.419>	aequemus pugnas. Erycis tibi terga remitto;
<Verg. Aen. 5.420>	solve metus; et tu Troianos exue caestus.”
<Verg. Aen. 5.421>	Haec fatus, duplicem ex umeris reiecit amictum
<Verg. Aen. 5.422>	et magnos membrorum artus, magna ossa lacertosque
<Verg. Aen. 5.423>	exuit, atque ingens media consistit harena. 
<Verg. Aen. 5.424>	Tum satus Anchisa caestus pater extulit aequos,
<Verg. Aen. 5.425>	et paribus palmas amborum innexuit armis. 
<Verg. Aen. 5.426>	Constitit in digitos extemplo arrectus uterque,
<Verg. Aen. 5.427>	brachiaque ad superas interritus extulit auras. 
<Verg. Aen. 5.428>	Abduxere retro longe capita ardua ab ictu,
<Verg. Aen. 5.429>	immiscentque manus manibus, pugnamque lacessunt. 
<Verg. Aen. 5.430>	Ille pedum melior motu, fretusque iuventa;
<Verg. Aen. 5.431>	hic membris et mole valens, sed tarda trementi
<Verg. Aen. 5.432>	genua labant, vastos quatit aeger anhelitus artus. 
<Verg. Aen. 5.433>	Multa viri nequiquam inter se volnera iactant,
<Verg. Aen. 5.434>	multa cavo lateri ingeminant, et pectore vastos
<Verg. Aen. 5.435>	dant sonitus, erratque auris et tempora circum
<Verg. Aen. 5.436>	crebra manus, duro crepitant sub volnere malae. 
<Verg. Aen. 5.437>	Stat gravis Entellus nisuque immotus eodem,
<Verg. Aen. 5.438>	corpore tela modo atque oculis vigilantibus exit. 
<Verg. Aen. 5.439>	Ille, velut celsam oppugnat qui molibus urbem,
<Verg. Aen. 5.440>	aut montana sedet circum castella sub armis,
<Verg. Aen. 5.441>	nunc hos, nunc illos aditus, omnemque pererrat
<Verg. Aen. 5.442>	arte locum, et variis adsultibus inritus urguet. 
<Verg. Aen. 5.443>	Ostendit dextram insurgens Entellus, et alte
<Verg. Aen. 5.444>	extulit: ille ictum venientem a vertice velox
<Verg. Aen. 5.445>	praevidit, celerique elapsus corpore cessit. 
<Verg. Aen. 5.446>	Entellus vires in ventum effudit, et ultro
<Verg. Aen. 5.447>	ipse gravis graviterque ad terram pondere vasto
<Verg. Aen. 5.448>	concidit, ut quondam cava concidit aut Erymantho,
<Verg. Aen. 5.449>	aut Ida in magna, radicibus eruta pinus. 
<Verg. Aen. 5.450>	Consurgunt studiis Teucri et Trinacria pubes;
<Verg. Aen. 5.451>	it clamor caelo, primusque accurrit Acestes,
<Verg. Aen. 5.452>	aequaevumque ab humo miserans attollit amicum. 
<Verg. Aen. 5.453>	At non tardatus casu neque territus heros
<Verg. Aen. 5.454>	acrior ad pugnam redit ac vim suscitat ira. 
<Verg. Aen. 5.455>	Tum pudor incendit vires et conscia virtus,
<Verg. Aen. 5.456>	praecipitemque Daren ardens agit aequore toto,
<Verg. Aen. 5.457>	nunc dextra ingeminans ictus, nunc ille sinistra;
<Verg. Aen. 5.458>	nec mora, nec requies: quam multa grandine nimbi
<Verg. Aen. 5.459>	culminibus crepitant, sic densis ictibus heros
<Verg. Aen. 5.460>	creber utraque manu pulsat versatque Dareta. 
<Verg. Aen. 5.461>	Tum pater Aeneas procedere longius iras
<Verg. Aen. 5.462>	et saevire animis Entellum haud passus acerbis;
<Verg. Aen. 5.463>	sed finem imposuit pugnae, fessumque Dareta
<Verg. Aen. 5.464>	eripuit mulcens dictis, ac talia fatur:
<Verg. Aen. 5.465>	“Infelix, quae tanta animum dementia cepit? 
<Verg. Aen. 5.466>	Non vires alias conversaque numina sentis? 
<Verg. Aen. 5.467>	Cede deo.” Dixitque et proelia voce diremit. 
<Verg. Aen. 5.468>	Ast illum fidi aequales, genua aegra trahentem,
<Verg. Aen. 5.469>	iactantemque utroque caput, crassumque cruorem
<Verg. Aen. 5.470>	ore eiectantem mixtosque in sanguine dentes,
<Verg. Aen. 5.471>	ducunt ad naves; galeamque ensemque vocati
<Verg. Aen. 5.472>	accipiunt; palmam Entello taurumque relinquunt. 
<Verg. Aen. 5.473>	Hic victor, superans animis tauroque superbus:
<Verg. Aen. 5.474>	“Nate dea, vosque haec” inquit “cognoscite, Teucri,
<Verg. Aen. 5.475>	et mihi quae fuerint iuvenali in corpore vires,
<Verg. Aen. 5.476>	et qua servetis revocatum a morte Dareta.”
<Verg. Aen. 5.477>	Dixit, et adversi contra stetit ora iuvenci,
<Verg. Aen. 5.478>	qui donum adstabat pugnae, durosque reducta
<Verg. Aen. 5.479>	libravit dextra media inter cornua caestus,
<Verg. Aen. 5.480>	arduus, effractoque inlisit in ossa cerebro. 
<Verg. Aen. 5.481>	sternitur exanimisque tremens procumbit humi bos. 
<Verg. Aen. 5.482>	Ille super tales effundit pectore voces:
<Verg. Aen. 5.483>	“Hanc tibi, Eryx, meliorem animam pro morte Daretis
<Verg. Aen. 5.484>	persolvo; hic victor caestus artemque repono.”
<Verg. Aen. 5.485>	Protinus Aeneas celeri certare sagitta
<Verg. Aen. 5.486>	invitat qui forte velint, et praemia ponit,
<Verg. Aen. 5.487>	ingentique manu malum de nave Seresti
<Verg. Aen. 5.488>	erigit, et volucrem traiecto in fune columbam,
<Verg. Aen. 5.489>	quo tendant ferrum, malo suspendit ab alto. 
<Verg. Aen. 5.490>	Convenere viri, deiectamque aerea sortem
<Verg. Aen. 5.491>	accepit galea; et primus clamore secundo
<Verg. Aen. 5.492>	Hyrtacidae ante omnes exit locus Hippocoöntis;
<Verg. Aen. 5.493>	quem modo navali Mnestheus certamine victor
<Verg. Aen. 5.494>	consequitur, viridi Mnestheus evinctus oliva. 
<Verg. Aen. 5.495>	Tertius Eurytion, tuus, o clarissime, frater,
<Verg. Aen. 5.496>	Pandare, qui quondam, iussus confundere foedus,
<Verg. Aen. 5.497>	in medios telum torsisti primus Achivos. 
<Verg. Aen. 5.498>	Extremus galeaque ima subsedit Acestes,
<Verg. Aen. 5.499>	ausus et ipse manu iuvenum temptare laborem. 
<Verg. Aen. 5.500>	Tum validis flexos incurvant viribus arcus
<Verg. Aen. 5.501>	pro se quisque viri, et depromunt tela pharetris. 
<Verg. Aen. 5.502>	Primaque per caelum, nervo stridente, sagitta
<Verg. Aen. 5.503>	Hyrtacidae iuvenis volucres diverberat auras;
<Verg. Aen. 5.504>	et venit, adversique infigitur arbore mali. 
<Verg. Aen. 5.505>	Intremuit malus, timuitque exterrita pennis
<Verg. Aen. 5.506>	ales, et ingenti sonuerunt omnia plausu. 
<Verg. Aen. 5.507>	Post acer Mnestheus adducto constitit arcu,
<Verg. Aen. 5.508>	alta petens, pariterque oculos telumque tetendit. 
<Verg. Aen. 5.509>	Ast ipsam miserandus avem contingere ferro
<Verg. Aen. 5.510>	non valuit: nodos et vincula linea rupit,
<Verg. Aen. 5.511>	quis innexa pedem malo pendebat ab alto:
<Verg. Aen. 5.512>	illa notos atque alta volans in nubila fugit. 
<Verg. Aen. 5.513>	Tum rapidus, iamdudum arcu contenta parato
<Verg. Aen. 5.514>	tela tenens, fratrem Eurytion in Pota vocavit,
<Verg. Aen. 5.515>	iam vacuo laetam caelo speculatus, et alis
<Verg. Aen. 5.516>	plaudentem nigra figit sub nube columbam. 
<Verg. Aen. 5.517>	Decidit exanimis, vitamque reliquit in astris
<Verg. Aen. 5.518>	aetheriis, fixamque refert delapsa sagittam. 
<Verg. Aen. 5.519>	Amissa solus palma superabat Acestes;
<Verg. Aen. 5.520>	qui tamen aerias telum contendit in auras,
<Verg. Aen. 5.521>	ostentans artemque pater arcumque sonantem. 
<Verg. Aen. 5.522>	Hic oculis subito obicitur magnoque futurum
<Verg. Aen. 5.523>	augurio monstrum; docuit post exitus ingens,
<Verg. Aen. 5.524>	seraque terrifici cecinerunt omina vates. 
<Verg. Aen. 5.525>	Namque volans liquidis in nubibus arsit harundo,
<Verg. Aen. 5.526>	signavitque viam flammis, tenuisque recessit
<Verg. Aen. 5.527>	consumpta in ventos, caelo ceu saepe refixa
<Verg. Aen. 5.528>	transcurrunt crinemque volantia sidera ducunt. 
<Verg. Aen. 5.529>	Attonitis haesere animis, superosque precati
<Verg. Aen. 5.530>	Trinacrii Teucrique viri; nec maximus omen
<Verg. Aen. 5.531>	abnuit Aeneas; sed laetum amplexus Acesten
<Verg. Aen. 5.532>	muneribus cumulat magnis, ac talia fatur:
<Verg. Aen. 5.533>	“Sume, pater; nam te voluit rex magnus Olympi
<Verg. Aen. 5.534>	talibus auspiciis exsortem ducere honores. 
<Verg. Aen. 5.535>	Ipsius Anchisae longaevi hoc munus habebis,
<Verg. Aen. 5.536>	cratera impressum signis, quem Thracius olim
<Verg. Aen. 5.537>	Anchisae genitori in magno munere Cisseus
<Verg. Aen. 5.538>	ferre sui dederat monumentum et pignus amoris.”
<Verg. Aen. 5.539>	Sic fatus cingit viridanti tempora lauro,
<Verg. Aen. 5.540>	et primum ante omnes victorem appellat Acesten. 
<Verg. Aen. 5.541>	Nec bonus Eurytion praelato invidit honori,
<Verg. Aen. 5.542>	quamvis solus avem caelo deiecit ab alto. 
<Verg. Aen. 5.543>	Proximus ingreditur donis, qui vincula rupit;
<Verg. Aen. 5.544>	extremus, volucri qui fixit arundine malum. 
<Verg. Aen. 5.545>	At pater Aeneas, nondum certamine misso,
<Verg. Aen. 5.546>	custodem ad sese comitemque impubis Iuli
<Verg. Aen. 5.547>	Epytiden vocat, et fidam sic fatur ad aurem:
<Verg. Aen. 5.548>	“Vade age, et Ascanio, si iam puerile paratum
<Verg. Aen. 5.549>	agmen habet secum, cursusque instruxit equorum,
<Verg. Aen. 5.550>	ducat avo turmas, et sese ostendat in armis,
<Verg. Aen. 5.551>	dic” ait. Ipse omnem longo decedere circo
<Verg. Aen. 5.552>	infusum populum, et campos iubet esse patentes. 
<Verg. Aen. 5.553>	Incedunt pueri, pariterque ante ora parentum
<Verg. Aen. 5.554>	frenatis lucent in equis, quos omnis euntes
<Verg. Aen. 5.555>	Trinacriae mirata fremit Troiaeque iuventus. 
<Verg. Aen. 5.556>	omnibus in morem tonsa coma pressa corona;
<Verg. Aen. 5.557>	cornea bina ferunt praefixa hastilia ferro;
<Verg. Aen. 5.558>	pars levis umero pharetras; it pectore summo
<Verg. Aen. 5.559>	flexilis obtorti per collum circulus auri. 
<Verg. Aen. 5.560>	Tres equitum numero turmae, ternique vagantur
<Verg. Aen. 5.561>	ductores: pueri bis seni quemque secuti
<Verg. Aen. 5.562>	agmine partito fulgent paribusque magistris. 
<Verg. Aen. 5.563>	Una acies iuvenum, ducit quam parvus ovantem
<Verg. Aen. 5.564>	nomen avi referens Priamus, — tua clara, Polite,
<Verg. Aen. 5.565>	progenies, auctura Italos, — quem Thracius albis
<Verg. Aen. 5.566>	portat equus bicolor maculis, vestigia primi
<Verg. Aen. 5.567>	alba pedis frontemque ostentans arduus albam. 
<Verg. Aen. 5.568>	Alter Atys, genus unde Atii duxere Latini,
<Verg. Aen. 5.569>	parvus Atys, pueroque puer dilectus Iulo. 
<Verg. Aen. 5.570>	Extremus, formaque ante omnis pulcher, Iulus
<Verg. Aen. 5.571>	Sidonio est invectus equo, quem candida Dido
<Verg. Aen. 5.572>	esse sui dederat monumentum et pignus amoris. 
<Verg. Aen. 5.573>	Cetera Trinacrii pubes senioris Acestae
<Verg. Aen. 5.574>	fertur equis. 
<Verg. Aen. 5.575>	Excipiunt plausu pavidos, gaudentque tuentes
<Verg. Aen. 5.576>	Dardanidae, veterumque adgnoscunt ora parentum. 
<Verg. Aen. 5.577>	Postquam omnem laeti consessum oculosque suorum
<Verg. Aen. 5.578>	lustravere in equis, signum clamore paratis
<Verg. Aen. 5.579>	Epytides longe dedit insonuitque flagello. 
<Verg. Aen. 5.580>	Olli discurrere pares, atque agmina terni
<Verg. Aen. 5.581>	diductis solvere choris, rursusque vocati
<Verg. Aen. 5.582>	convertere vias infestaque tela tulere. 
<Verg. Aen. 5.583>	Inde alios ineunt cursus aliosque recursus
<Verg. Aen. 5.584>	adversi spatiis, alternosque orbibus orbes
<Verg. Aen. 5.585>	impediunt, pugnaeque cient simulacra sub armis;
<Verg. Aen. 5.586>	et nunc terga fuga nudant, nunc spicula vertunt
<Verg. Aen. 5.587>	infensi, facta pariter nunc pace feruntur. 
<Verg. Aen. 5.588>	Ut quondam Creta fertur Labyrinthus in alta
<Verg. Aen. 5.589>	parietibus textum caecis iter, ancipitemque
<Verg. Aen. 5.590>	mille viis habuisse dolum, qua signa sequendi
<Verg. Aen. 5.591>	falleret indeprensus et inremeabilis error;
<Verg. Aen. 5.592>	haud alio Teucrum nati vestigia cursu
<Verg. Aen. 5.593>	impediunt texuntque fugas et proelia ludo,
<Verg. Aen. 5.594>	delphinum similes, qui per maria umida nando
<Verg. Aen. 5.595>	Carpathium Libycumque secant, [luduntque per undas.]
<Verg. Aen. 5.596>	Hunc morem cursus atque haec certamina primus
<Verg. Aen. 5.597>	Ascanius, Longam muris cum cingeret Albam,
<Verg. Aen. 5.598>	rettulit, et priscos docuit celebrare Latinos,
<Verg. Aen. 5.599>	quo puer ipse modo, secum quo Troïa pubes;
<Verg. Aen. 5.600>	Albani docuere suos; hinc maxima porro
<Verg. Aen. 5.601>	accepit Roma, et patrium servavit honorem;
<Verg. Aen. 5.602>	Troiaque nunc pueri, Troianum dicitur agmen. 
<Verg. Aen. 5.603>	Hac celebrata tenus sancto certamina patri. 
<Verg. Aen. 5.604>	Hic primum fortuna fidem mutata novavit. 
<Verg. Aen. 5.605>	Dum variis tumulo referunt sollemnia ludis,
<Verg. Aen. 5.606>	Irim de caelo misit Saturnia Iuno
<Verg. Aen. 5.607>	Iliacam ad classem, ventosque adspirat eunti,
<Verg. Aen. 5.608>	multa movens, necdum antiquum saturata dolorem. 
<Verg. Aen. 5.609>	Illa, viam celerans per mille coloribus arcum,
<Verg. Aen. 5.610>	nulli visa cito decurrit tramite virgo. 
<Verg. Aen. 5.611>	Conspicit ingentem concursum, et litora lustrat,
<Verg. Aen. 5.612>	desertosque videt portus classemque relictam. 
<Verg. Aen. 5.613>	At procul in sola secretae Troades acta
<Verg. Aen. 5.614>	amissum Anchisen flebant, cunctaeque profundum
<Verg. Aen. 5.615>	pontum adspectabant flentes. “Heu tot vada fessis
<Verg. Aen. 5.616>	et tantum superesse maris!” vox omnibus una. 
<Verg. Aen. 5.617>	Urbem orant; taedet pelagi perferre laborem. 
<Verg. Aen. 5.618>	Ergo inter medias sese haud ignara nocendi
<Verg. Aen. 5.619>	conicit, et faciemque deae vestemque reponit;
<Verg. Aen. 5.620>	fit Beroë, Tmarii coniunx longaeva Dorycli,
<Verg. Aen. 5.621>	cui genus et quondam nomen natique fuissent;
<Verg. Aen. 5.622>	ac sic Dardanidum mediam se matribus infert:
<Verg. Aen. 5.623>	“O miserae, quas non manus” inquit “Achaïca bello
<Verg. Aen. 5.624>	traxerit ad letum patriae sub moenibus! O gens
<Verg. Aen. 5.625>	infelix, cui te exitio Fortuna reservat? 
<Verg. Aen. 5.626>	Septuma post Troiae exscidium iam vertitur aestas,
<Verg. Aen. 5.627>	cum freta, cum terras omnes, tot inhospita saxa
<Verg. Aen. 5.628>	sideraque emensae ferimur, dum per mare magnum
<Verg. Aen. 5.629>	Italiam sequimur fugientem, et volvimur undis. 
<Verg. Aen. 5.630>	Hic Erycis fines fraterni, atque hospes Acestes:
<Verg. Aen. 5.631>	quis prohibet muros iacere et dare civibus urbem? 
<Verg. Aen. 5.632>	O patria et rapti nequiquam ex hoste Penates,
<Verg. Aen. 5.633>	nullane iam Troiae dicentur moenia? Nusquam
<Verg. Aen. 5.634>	Hectoreos amnes, Xanthum et Simoenta, videbo? 
<Verg. Aen. 5.635>	Quin agite et mecum infaustas exurite puppes. 
<Verg. Aen. 5.636>	Nam mihi Cassandrae per somnum vatis imago
<Verg. Aen. 5.637>	ardentes dare visa faces: “Hic quaerite Troiam;
<Verg. Aen. 5.638>	hic domus est” inquit “vobis.”  Iam tempus agi res,
<Verg. Aen. 5.639>	uec tantis mora prodigiis. En quattuor arae
<Verg. Aen. 5.640>	Neptuno; deus ipse faces animumque ministrat.”
<Verg. Aen. 5.641>	Haec memorans, prima infensum vi corripit ignem,
<Verg. Aen. 5.642>	sublataque procul dextra conixa coruscat,
<Verg. Aen. 5.643>	et iacit: arrectae mentes stupefactaque corda
<Verg. Aen. 5.644>	Iliadum. Hic una e multis, quae maxima natu,
<Verg. Aen. 5.645>	Pyrgo, tot Priami natorum regia nutrix:
<Verg. Aen. 5.646>	“Non Beroë vobis, non haec Rhoeteïa, matres,
<Verg. Aen. 5.647>	est Dorycli coniunx; divini signa decoris
<Verg. Aen. 5.648>	ardentesque notate oculos; qui spiritus illi,
<Verg. Aen. 5.649>	qui voltus, vocisque sonus, vel gressus eunti. 
<Verg. Aen. 5.650>	Ipsa egomet dudum Beroen digressa reliqui
<Verg. Aen. 5.651>	aegram, indignantem, tali quod sola careret
<Verg. Aen. 5.652>	munere, nec meritos Anchisae inferet honores.”
<Verg. Aen. 5.653>	Haec effata. 
<Verg. Aen. 5.654>	At matres primo ancipites oculisque malignis
<Verg. Aen. 5.655>	ambiguae spectare rates miserum inter amorem
<Verg. Aen. 5.656>	praesentis terrae fatisque vocantia regna,
<Verg. Aen. 5.657>	cum dea se paribus per caelum sustulit alis,
<Verg. Aen. 5.658>	ingentemque fuga secuit sub nubibus arcum. 
<Verg. Aen. 5.659>	Tum vero attonitae monstris actaeque furore
<Verg. Aen. 5.660>	conclamant, rapiuntque focis penetralibus ignem;
<Verg. Aen. 5.661>	pars spoliant aras, frondem ac virgulta facesque
<Verg. Aen. 5.662>	coniciunt. Furit immissis Volcanus habenis
<Verg. Aen. 5.663>	transtra per et remos et pictas abiete puppes. 
<Verg. Aen. 5.664>	Nuntius Anchisae ad tumulum cuneosque theatri
<Verg. Aen. 5.665>	incensas perfert naves Eumelus, et ipsi
<Verg. Aen. 5.666>	respiciunt atram in nimbo volitare favillam. 
<Verg. Aen. 5.667>	Primus et Ascanius, cursus ut laetus equestres
<Verg. Aen. 5.668>	ducebat, sic acer equo turbata petivit
<Verg. Aen. 5.669>	castra, nec exanimes possunt retinere magistri. 
<Verg. Aen. 5.670>	“Quis furor iste novus? Quo nunc, quo tenditis” inquit,
<Verg. Aen. 5.671>	“heu, miserae cives? Non hostem inimicaque castra
<Verg. Aen. 5.672>	Argivum, vestras spes uritis. En, ego vester
<Verg. Aen. 5.673>	Ascanius!” Galeam ante pedes proiecit inanem,
<Verg. Aen. 5.674>	qua ludo indutus belli simulacra ciebat;
<Verg. Aen. 5.675>	accelerat simul Aeneas, simul agmina Teucrum. 
<Verg. Aen. 5.676>	Ast illae diversa metu per litora passim
<Verg. Aen. 5.677>	diffugiunt, silvasque et sicubi concava furtim
<Verg. Aen. 5.678>	saxa petunt; piget incepti lucisque, suosque
<Verg. Aen. 5.679>	mutatae adgnoscunt, excussaque pectore Iuno est. 
<Verg. Aen. 5.680>	Sed non idcirco flammae atque incendia vires
<Verg. Aen. 5.681>	indomitas posuere; udo sub robore vivit
<Verg. Aen. 5.682>	stuppa vomens tardum fumum, lentusque carinas
<Verg. Aen. 5.683>	est vapor, et toto descendit corpore pestis,
<Verg. Aen. 5.684>	nec vires heroum infusaque flumina prosunt. 
<Verg. Aen. 5.685>	Tum pius Aeneas umeris abscindere vestem,
<Verg. Aen. 5.686>	auxilioque vocare deos, et tendere palmas:
<Verg. Aen. 5.687>	“Iuppiter omnipotens, si nondum exosus ad unum
<Verg. Aen. 5.688>	Troianos, si quid pietas antiqua labores
<Verg. Aen. 5.689>	respicit humanos, da flammam evadere classi
<Verg. Aen. 5.690>	nunc, Pater, et tenues Teucrum res eripe leto. 
<Verg. Aen. 5.691>	Vel tu, quod superest infesto fulmine morti,
<Verg. Aen. 5.692>	si mereor, demitte, tuaque hic obrue dextra.”
<Verg. Aen. 5.693>	Vix haec ediderat, cum effusis imbribus atra
<Verg. Aen. 5.694>	tempestas sine more furit, tonitruque tremescunt
<Verg. Aen. 5.695>	ardua terrarum et campi; ruit aethere toto
<Verg. Aen. 5.696>	turbidus imber aqua densisque nigerrimus austris;
<Verg. Aen. 5.697>	implenturque super puppes; semiusta madescunt
<Verg. Aen. 5.698>	robora; restinctus donec vapor omnis, et omnes,
<Verg. Aen. 5.699>	quattuor amissis, servatae a peste carinae. 
<Verg. Aen. 5.700>	At pater Aeneas, casu concussus acerbo,
<Verg. Aen. 5.701>	nunc huc ingentes, nunc illuc pectore curas
<Verg. Aen. 5.702>	mutabat versans, Siculisne resideret arvis,
<Verg. Aen. 5.703>	oblitus fatorum, Italasne capesseret oras. 
<Verg. Aen. 5.704>	Tum senior Nautes, unum Tritonia Pallas
<Verg. Aen. 5.705>	quem docuit multaque insignem reddidit arte,
<Verg. Aen. 5.706>	haec responsa dabat, vel quae portenderet ira
<Verg. Aen. 5.707>	magna deum, vel quae fatorum posceret ordo;
<Verg. Aen. 5.708>	isque his Aenean solatus vocibus infit:
<Verg. Aen. 5.709>	“Nate dea, quo fata trahunt retrahuntque, sequamur;
<Verg. Aen. 5.710>	quidquid erit, superanda omnis fortuna ferendo est. 
<Verg. Aen. 5.711>	Est tibi Dardanius divinae stirpis Acestes:
<Verg. Aen. 5.712>	hunc cape consiliis socium et coniunge volentem;
<Verg. Aen. 5.713>	huic trade, amissis superant qui navibus, et quos
<Verg. Aen. 5.714>	pertaesum magni incepti rerumque tuarum est;
<Verg. Aen. 5.715>	longaevosque senes ac fessas aequore matres,
<Verg. Aen. 5.716>	et quidquid tecum invalidum metuensque pericli est,
<Verg. Aen. 5.717>	delige, et his habeant terris sine moenia fessi:
<Verg. Aen. 5.718>	urbem appellabunt permisso nomine Acestam.”
<Verg. Aen. 5.719>	Talibus incensus dictis senioris amici,
<Verg. Aen. 5.720>	tum vero in curas animo diducitur omnes. 
<Verg. Aen. 5.721>	Et nox atra polum bigis subvecta tenebat:
<Verg. Aen. 5.722>	visa dehinc caelo facies delapsa parentis
<Verg. Aen. 5.723>	Anchisae subito tales effundere voces:
<Verg. Aen. 5.724>	“Nate, mihi vita quondam, dum vita manebat,
<Verg. Aen. 5.725>	care magis, nate, Iliacis exercite fatis,
<Verg. Aen. 5.726>	imperio Iovis huc venio, qui classibus ignem
<Verg. Aen. 5.727>	depulit, et caelo tandem miseratus ab alto est. 
<Verg. Aen. 5.728>	Consiliis pare, quae nunc pulcherrima Nautes
<Verg. Aen. 5.729>	dat senior; lectos iuvenes, fortissima corda,
<Verg. Aen. 5.730>	defer in Italiam; gens dura atque aspera cultu
<Verg. Aen. 5.731>	debellanda tibi Latio est. Ditis tamen ante
<Verg. Aen. 5.732>	infernas accede domos, et Averna per alta
<Verg. Aen. 5.733>	congressus pete, nate, meos. Non me impia namque
<Verg. Aen. 5.734>	Tartara habent, tristes umbrae, sed amoena piorum
<Verg. Aen. 5.735>	concilia Elysiumque colo. Huc casta Sibylla
<Verg. Aen. 5.736>	nigrarum multo pecudum te sanguine ducet:
<Verg. Aen. 5.737>	tum genus omne tuum, et quae dentur moenia, disces. 
<Verg. Aen. 5.738>	Iamque vale: torquet medios Nox humida cursus,
<Verg. Aen. 5.739>	et me saevus equis Oriens adflavit anhelis.”
<Verg. Aen. 5.740>	Dixerat, et tenuis fugit, ceu fumus, in auras. 
<Verg. Aen. 5.741>	Aeneas, “Quo deinde ruis, quo proripis?” inquit,
<Verg. Aen. 5.742>	“Quem fugis, aut quis te nostris complexibus arcet?”
<Verg. Aen. 5.743>	Haec memorans cinerem et sopitos suscitat ignes,
<Verg. Aen. 5.744>	Pergameumque Larem et canae penetralia Vestae
<Verg. Aen. 5.745>	farre pio et plena supplex veneratur acerra. 
<Verg. Aen. 5.746>	Extemplo socios primumque arcessit Acesten,
<Verg. Aen. 5.747>	et Iovis imperium et cari praecepta parentis
<Verg. Aen. 5.748>	edocet, et quae nunc animo sententia constet. 
<Verg. Aen. 5.749>	Haud mora consiliis, nec iussa recusat Acestes. 
<Verg. Aen. 5.750>	Transcribunt urbi matres, populumque volentem
<Verg. Aen. 5.751>	deponunt, animos nil magnae laudis egentes. 
<Verg. Aen. 5.752>	Ipsi transtra novant, flammisque ambesa reponunt
<Verg. Aen. 5.753>	robora navigiis, aptant remosque rudentesque,
<Verg. Aen. 5.754>	exigui numero, sed bello vivida virtus. 
<Verg. Aen. 5.755>	Interea Aeneas urbem designat aratro
<Verg. Aen. 5.756>	sortiturque domos; hoc Ilium et haec loca Troiam
<Verg. Aen. 5.757>	esse iubet. Gaudet regno Troianus Acestes,
<Verg. Aen. 5.758>	indicitque forum et patribus dat iura vocatis. 
<Verg. Aen. 5.759>	Tum vicina astris, Erycino in vertice sedes
<Verg. Aen. 5.760>	fundatur Veneri Idaliae, tumuloque sacerdos
<Verg. Aen. 5.761>	ac lucus late sacer additur Anchiseo. 
<Verg. Aen. 5.762>	Iamque dies epulata novem gens omnis, et aris
<Verg. Aen. 5.763>	factus honos: placidi straverunt aequora venti,
<Verg. Aen. 5.764>	creber et adspirans rursus vocat Auster in altum. 
<Verg. Aen. 5.765>	Exoritur procurva ingens per litora fletus;
<Verg. Aen. 5.766>	complexi inter se noctemque diemque morantur. 
<Verg. Aen. 5.767>	Ipsae iam matres, ipsi, quibus aspera quondam
<Verg. Aen. 5.768>	visa maris facies et non tolerabile nomen,
<Verg. Aen. 5.769>	ire volunt, omnemque fugae perferre laborem. 
<Verg. Aen. 5.770>	Quos bonus Aeneas dictis solatur amicis,
<Verg. Aen. 5.771>	et consanguineo lacrimans commendat Acestae. 
<Verg. Aen. 5.772>	Tris Eryci vitulos et Tempestatibus agnam
<Verg. Aen. 5.773>	caedere deinde iubet, solvique ex ordine funem. 
<Verg. Aen. 5.774>	Ipse, caput tonsae foliis evinctus olivae,
<Verg. Aen. 5.775>	stans procul in prora pateram tenet, extaque salsos
<Verg. Aen. 5.776>	proiicit in fluctus ac vina liquentia fundit. 
<Verg. Aen. 5.777>	Prosequitur surgens a puppi ventus euntes. 
<Verg. Aen. 5.778>	Certatim socii feriunt mare et aequora verrunt. 
<Verg. Aen. 5.779>	At Venus interea Neptunum exercita curis
<Verg. Aen. 5.780>	adloquitur, talesque effundit pectore questus:
<Verg. Aen. 5.781>	Iunonis gravis ira nec exsaturabile pectus
<Verg. Aen. 5.782>	cogunt me, Neptune, preces descendere in omnes;
<Verg. Aen. 5.783>	quam nec longa dies, pietas nec mitigat ulla,
<Verg. Aen. 5.784>	nec Iovis imperio fatisque infracta quiescit. 
<Verg. Aen. 5.785>	Non media de gente Phrygum exedisse nefandis
<Verg. Aen. 5.786>	urbem odiis satis est, nec poenam traxe per omnem:
<Verg. Aen. 5.787>	reliquias Troiae, cineres atque ossa peremptae
<Verg. Aen. 5.788>	insequitur: causas tanti sciat illa furoris. 
<Verg. Aen. 5.789>	Ipse mihi nuper Libycis tu testis in undis
<Verg. Aen. 5.790>	quam molem subito excierit: maria omnia caelo
<Verg. Aen. 5.791>	miscuit, Aeoliis nequiquam freta procellis,
<Verg. Aen. 5.792>	in regnis hoc ausa tuis. 
<Verg. Aen. 5.793>	Per scelus ecce etiam Troianis matribus actis
<Verg. Aen. 5.794>	exussit foede puppes, et classe subegit
<Verg. Aen. 5.795>	amissa socios ignotae linquere terrae. 
<Verg. Aen. 5.796>	Quod superest, oro, liceat dare tuta per undas
<Verg. Aen. 5.797>	vela tibi, liceat Laurentem attingere Thybrim:
<Verg. Aen. 5.798>	si concessa peto, si dant ea moenia Parcae.”
<Verg. Aen. 5.799>	Tum Saturnius haec domitor maris edidit alti:
<Verg. Aen. 5.800>	“Fas omne est, Cytherea, meis te fidere regnis,
<Verg. Aen. 5.801>	unde genus ducis: merui quoque; saepe furores
<Verg. Aen. 5.802>	compressi, et rabiem tantam caelique marisque. 
<Verg. Aen. 5.803>	Nec minor in terris, Xanthum Simoëntaque testor,
<Verg. Aen. 5.804>	Aeneae mihi cura tui. Cum Troia Achilles
<Verg. Aen. 5.805>	exanimata sequens impingeret agmina muris,
<Verg. Aen. 5.806>	milia multa daret leto, gemerentque repleti
<Verg. Aen. 5.807>	amnes, nec reperire viam atque evolvere posset
<Verg. Aen. 5.808>	in mare se Xanthus, Pelidae tunc ego forti
<Verg. Aen. 5.809>	congressum Aenean nec dis nec viribus aequis
<Verg. Aen. 5.810>	nube cava rapui, cuperem cum vertere ab imo
<Verg. Aen. 5.811>	structa meis manibus periurae moenia Troiae. 
<Verg. Aen. 5.812>	Nunc quoque mens eadem perstat mihi: pelle timores. 
<Verg. Aen. 5.813>	Tutus, quos optas, portus accedet Averni. 
<Verg. Aen. 5.814>	Unus erit tantum, amissum quem gurgite quaeres;
<Verg. Aen. 5.815>	unum pro multis dabitur caput.”
<Verg. Aen. 5.816>	His ubi laeta deae permulsit pectora dictis,
<Verg. Aen. 5.817>	iungit equos auro genitor, spumantiaque addit
<Verg. Aen. 5.818>	frena feris, manibusque omnes effundit habenas. 
<Verg. Aen. 5.819>	Caeruleo per summa levis volat aequora curru;
<Verg. Aen. 5.820>	subsidunt undae, tumidumque sub axe tonanti
<Verg. Aen. 5.821>	sternitur aequor aquis; fugiunt vasto aethere nimbi. 
<Verg. Aen. 5.822>	Tum variae comitum facies, immania cete,
<Verg. Aen. 5.823>	et senior Glauci chorus, Inousque Palaemon,
<Verg. Aen. 5.824>	Tritonesque citi, Phorcique exercitus omnis;
<Verg. Aen. 5.825>	laeva tenent Thetis, et Melite, Panopeaque virgo,
<Verg. Aen. 5.826>	Nisaee, Spioque, Thaliaque, Cymodoceque. 
<Verg. Aen. 5.827>	Hic patris Aeneae suspensam blanda vicissim
<Verg. Aen. 5.828>	gaudia pertemptant mentem: iubet ocius omnes
<Verg. Aen. 5.829>	attolli malos, intendi brachia velis. 
<Verg. Aen. 5.830>	Una omnes fecere pedem pariterque sinistros,
<Verg. Aen. 5.831>	nunc dextros solvere sinus; una ardua torquent
<Verg. Aen. 5.832>	cornua detorquentque; ferunt sua flamina classem. 
<Verg. Aen. 5.833>	Princeps ante omnes densum Palinurus agebat
<Verg. Aen. 5.834>	agmen; ad hunc alii cursum contendere iussi. 
<Verg. Aen. 5.835>	Iamque fere mediam caeli Nox humida metam
<Verg. Aen. 5.836>	contigerat; placida laxabant membra quiete
<Verg. Aen. 5.837>	sub remis fusi per dura sedilia nautae:
<Verg. Aen. 5.838>	cum levis aetheriis delapsus Somnus ab astris
<Verg. Aen. 5.839>	aëra dimovit tenebrosum et dispulit umbras,
<Verg. Aen. 5.840>	te, Palinure, petens, tibi somnia tristia portans
<Verg. Aen. 5.841>	insonti; puppique deus consedit in alta,
<Verg. Aen. 5.842>	Phorbanti similis, funditque has ore loquelas:
<Verg. Aen. 5.843>	“Iaside Palinure, ferunt ipsa aequora classem;
<Verg. Aen. 5.844>	aequatae spirant aurae; datur hora quieti. 
<Verg. Aen. 5.845>	Pone caput, fessosque oculos furare labori:
<Verg. Aen. 5.846>	ipse ego paulisper pro te tua munera inibo.”
<Verg. Aen. 5.847>	Cui vix attollens Palinurus lumina fatur:
<Verg. Aen. 5.848>	“Mene salis placidi voltum fluctusque quietos
<Verg. Aen. 5.849>	ignorare iubes? Mene huic confidere monstro? 
<Verg. Aen. 5.850>	Aenean credam quid enim fallacibus auris
<Verg. Aen. 5.851>	et caelo, totiens deceptus fraude sereni?”
<Verg. Aen. 5.852>	Talia dicta dabat, clavumque affixus et haerens
<Verg. Aen. 5.853>	nusquam amittebat, oculosque sub astra tenebat. 
<Verg. Aen. 5.854>	Ecce deus ramum Lethaeo rore madentem,
<Verg. Aen. 5.855>	vique soporatum Stygia, super utraque quassat
<Verg. Aen. 5.856>	tempora, cunctantique natantia lumina solvit. 
<Verg. Aen. 5.857>	Vix primos inopina quies laxaverat artus,
<Verg. Aen. 5.858>	et super incumbens cum puppis parte revolsa,
<Verg. Aen. 5.859>	cumque gubernaclo, liquidas proiecit in undas
<Verg. Aen. 5.860>	praecipitem ac socios nequiquam saepe vocantem;
<Verg. Aen. 5.861>	ipse volans tenues se sustulit ales ad auras. 
<Verg. Aen. 5.862>	Currit iter tutum non secius aequore classis,
<Verg. Aen. 5.863>	promissisque patris Neptuni interrita fertur. 
<Verg. Aen. 5.864>	Iamque adeo scopulos Sirenum advecta subibat,
<Verg. Aen. 5.865>	difficiles quondam multorumque ossibus albos,
<Verg. Aen. 5.866>	tum rauca adsiduo longe sale saxa sonabant:
<Verg. Aen. 5.867>	cum pater amisso fluitantem errare magistro
<Verg. Aen. 5.868>	sensit, et ipse ratem nocturnis rexit in undis,
<Verg. Aen. 5.869>	multa gemens, casuque animum concussus amici
<Verg. Aen. 5.870>	“O nimium caelo et pelago confise sereno,
<Verg. Aen. 5.871>	nudus in ignota, Palinure, iacebis harena!”
<Verg. Aen. 6.1>	Sic fatur lacrimans, classique immittit habenas,
<Verg. Aen. 6.2>	et tandem Euboïcis Cumarum adlabitur oris. 
<Verg. Aen. 6.3>	Obvertunt pelago proras; tum dente tenaci
<Verg. Aen. 6.4>	ancora fundabat naves, et litora curvae
<Verg. Aen. 6.5>	praetexunt puppes. Iuvenum manus emicat ardens
<Verg. Aen. 6.6>	litus in Hesperium; quaerit pars semina flammae
<Verg. Aen. 6.7>	abstrusa in venis silicis, pars densa ferarum
<Verg. Aen. 6.8>	tecta rapit silvas, inventaque flumina monstrat. 
<Verg. Aen. 6.9>	At pius Aeneas arces, quibus altus Apollo
<Verg. Aen. 6.10>	praesidet, horrendaeque procul secreta Sibyllae
<Verg. Aen. 6.11>	antrum immane petit, magnum cui mentem animumque
<Verg. Aen. 6.12>	Delius inspirat vates, aperitque futura. 
<Verg. Aen. 6.13>	Iam subeunt Triviae lucos atque aurea tecta. 
<Verg. Aen. 6.14>	Daedalus, ut fama est, fugiens Minoïa regna,
<Verg. Aen. 6.15>	praepetibus pennis ausus se credere caelo,
<Verg. Aen. 6.16>	insuetum per iter gelidas enavit ad Arctos,
<Verg. Aen. 6.17>	Chalcidicaque levis tandem super adstitit arce. 
<Verg. Aen. 6.18>	Redditus his primum terris, tibi, Phoebe, sacravit
<Verg. Aen. 6.19>	remigium alarum, posuitque immania templa. 
<Verg. Aen. 6.20>	In foribus letum Androgeo: tum pendere poenas
<Verg. Aen. 6.21>	Cecropidae iussi — miserum! — septena quotannis
<Verg. Aen. 6.22>	corpora natorum; stat ductis sortibus urna. 
<Verg. Aen. 6.23>	Contra elata mari respondet Gnosia tellus:
<Verg. Aen. 6.24>	hic crudelis amor tauri, suppostaque furto
<Verg. Aen. 6.25>	Pasiphaë, mixtumque genus prolesque biformis
<Verg. Aen. 6.26>	Minotaurus inest, Veneris monumenta nefandae;
<Verg. Aen. 6.27>	hic labor ille domus et inextricabilis error;
<Verg. Aen. 6.28>	magnum reginae sed enim miseratus amorem
<Verg. Aen. 6.29>	Daedalus ipse dolos tecti ambagesque resolvit,
<Verg. Aen. 6.30>	caeca regens filo vestigia. Tu quoque magnam
<Verg. Aen. 6.31>	partem opere in tanto, sineret dolor, Icare, haberes. 
<Verg. Aen. 6.32>	Bis conatus erat casus effingere in auro;
<Verg. Aen. 6.33>	bis patriae cecidere manus. Quin protinus omnia
<Verg. Aen. 6.34>	perlegerent oculis, ni iam praemissus Achates
<Verg. Aen. 6.35>	adforet, atque una Phoebi Triviaeque sacerdos,
<Verg. Aen. 6.36>	Deiphobe Glauci, fatur quae talia regi:
<Verg. Aen. 6.37>	“Non hoc ista sibi tempus spectacula poscit;
<Verg. Aen. 6.38>	nunc grege de intacto septem mactare iuvencos
<Verg. Aen. 6.39>	praestiterit, totidem lectas de more bidentes.”
<Verg. Aen. 6.40>	Talibus adfata Aenean (nec sacra morantur
<Verg. Aen. 6.41>	iussa viri), Teucros vocat alta in templa sacerdos. 
<Verg. Aen. 6.42>	Excisum Euboicae latus ingens rupis in antrum,
<Verg. Aen. 6.43>	quo lati ducunt aditus centum, ostia centum;
<Verg. Aen. 6.44>	unde ruunt totidem voces, responsa Sibyllae. 
<Verg. Aen. 6.45>	Ventum erat ad limen, cum virgo. “Poscere fata
<Verg. Aen. 6.46>	tempus” ait; “deus, ecce, deus!” Cui talia fanti
<Verg. Aen. 6.47>	ante fores subito non voltus, non color unus,
<Verg. Aen. 6.48>	non comptae mansere comae; sed pectus anhelum,
<Verg. Aen. 6.49>	et rabie fera corda tument; maiorque videri,
<Verg. Aen. 6.50>	nec mortale sonans, adflata est numine quando
<Verg. Aen. 6.51>	iam propiore dei. “Cessas in vota precesque,
<Verg. Aen. 6.52>	Tros” ait “Aenea? Cessas? Neque enim ante dehiscent
<Verg. Aen. 6.53>	attonitae magna ora domus.” Et talia fata
<Verg. Aen. 6.54>	conticuit. Gelidus Teucris per dura cucurrit
<Verg. Aen. 6.55>	ossa tremor, funditque preces rex pectore ab imo:
<Verg. Aen. 6.56>	“Phoebe, graves Troiae semper miserate labores,
<Verg. Aen. 6.57>	Dardana qui Paridis direxti tela manusque
<Verg. Aen. 6.58>	corpus in Aeacidae, magnas obeuntia terras
<Verg. Aen. 6.59>	tot maria intravi duce te, penitusque repostas
<Verg. Aen. 6.60>	Massylum gentes praetentaque Syrtibus arva,
<Verg. Aen. 6.61>	iam tandem Italiae fugientis prendimus oras;
<Verg. Aen. 6.62>	hac Troiana tenus fuerit Fortuna secuta. 
<Verg. Aen. 6.63>	Vos quoque Pergameae iam fas est parcere genti,
<Verg. Aen. 6.64>	dique deaeque omnes quibus obstitit Ilium et ingens
<Verg. Aen. 6.65>	gloria Dardaniae. Tuque, O sanctissima vates,
<Verg. Aen. 6.66>	praescia venturi, da, non indebita posco
<Verg. Aen. 6.67>	regna meis fatis, Latio considere Teucros
<Verg. Aen. 6.68>	errantisque deos agitataque numina Troiae. 
<Verg. Aen. 6.69>	Tum Phoebo et Triviae solido de marmore templum
<Verg. Aen. 6.70>	instituam, festosque dies de nomine Phoebi. 
<Verg. Aen. 6.71>	Te quoque magna manent regnis penetralia nostris:
<Verg. Aen. 6.72>	hic ego namque tuas sortes arcanaque fata,
<Verg. Aen. 6.73>	dicta meae genti, ponam, lectosque sacrabo,
<Verg. Aen. 6.74>	alma, viros. Foliis tantum ne carmina manda,
<Verg. Aen. 6.75>	ne turbata volent rapidis ludibria ventis;
<Verg. Aen. 6.76>	ipsa canas oro.” Finem dedit ore loquendi. 
<Verg. Aen. 6.77>	At, Phoebi nondum patiens, immanis in antro
<Verg. Aen. 6.78>	bacchatur vates, magnum si pectore possit
<Verg. Aen. 6.79>	excussisse deum; tanto magis ille fatigat
<Verg. Aen. 6.80>	os rabidum, fera corda domans, fingitque premendo. 
<Verg. Aen. 6.81>	Ostia iamque domus patuere ingentia centum
<Verg. Aen. 6.82>	sponte sua, vatisque ferunt responsa per auras:
<Verg. Aen. 6.83>	“O tandem magnis pelagi defuncte periclis! 
<Verg. Aen. 6.84>	Sed terrae graviora manent. In regna Lavini
<Verg. Aen. 6.85>	Dardanidae venient; mitte hanc de pectore curam;
<Verg. Aen. 6.86>	sed non et venisse volent. Bella, horrida bella,
<Verg. Aen. 6.87>	et Thybrim multo spumantem sanguine cerno. 
<Verg. Aen. 6.88>	Non Simois tibi, nec Xanthus, nec Dorica castra
<Verg. Aen. 6.89>	defuerint; alius Latio iam partus Achilles,
<Verg. Aen. 6.90>	natus et ipse dea; nec Teucris addita Iuno
<Verg. Aen. 6.91>	usquam aberit; cum tu supplex in rebus egenis
<Verg. Aen. 6.92>	quas gentes Italum aut quas non oraveris urbes! 
<Verg. Aen. 6.93>	Causa mali tanti coniunx iterum hospita Teucris
<Verg. Aen. 6.94>	externique iterum thalami. 
<Verg. Aen. 6.95>	Tu ne cede malis, sed contra audentior ito,
<Verg. Aen. 6.96>	qua tua te Fortuna sinet. Via prima salutis,
<Verg. Aen. 6.97>	quod minime reris, Graia pandetur ab urbe.”
<Verg. Aen. 6.98>	Talibus ex adyto dictis Cumaea Sibylla
<Verg. Aen. 6.99>	horrendas canit ambages antroque remugit,
<Verg. Aen. 6.100>	obscuris vera involvens: ea frena furenti
<Verg. Aen. 6.101>	concutit, et stimulos sub pectore vertit Apollo. 
<Verg. Aen. 6.102>	Ut primum cessit furor et rabida ora quierunt,
<Verg. Aen. 6.103>	incipit Aeneas heros: “Non ulla laborum,
<Verg. Aen. 6.104>	O virgo, nova mi facies inopinave surgit;
<Verg. Aen. 6.105>	omnia praecepi atque animo mecum ante peregi. 
<Verg. Aen. 6.106>	Unum oro: quando hic inferni ianua regis
<Verg. Aen. 6.107>	dicitur, et tenebrosa palus Acheronte refuso,
<Verg. Aen. 6.108>	ire ad conspectum cari genitoris et ora
<Verg. Aen. 6.109>	contingat; doceas iter et sacra ostia pandas. 
<Verg. Aen. 6.110>	Illum ego per flammas et mille sequentia tela
<Verg. Aen. 6.111>	eripui his umeris, medioque ex hoste recepi;
<Verg. Aen. 6.112>	ille meum comitatus iter, maria omnia mecum
<Verg. Aen. 6.113>	atque omnes pelagique minas caelique ferebat,
<Verg. Aen. 6.114>	invalidus, vires ultra sortemque senectae. 
<Verg. Aen. 6.115>	Quin, ut te supplex peterem et tua limina adirem,
<Verg. Aen. 6.116>	idem orans mandata dabat. Gnatique patrisque,
<Verg. Aen. 6.117>	alma, precor, miserere; — potes namque omnia, nec te
<Verg. Aen. 6.118>	nequiquam lucis Hecate praefecit Avernis; — 
<Verg. Aen. 6.119>	si potuit Manes arcessere coniugis Orpheus,
<Verg. Aen. 6.120>	Threïcia fretus cithara fidibusque canoris,
<Verg. Aen. 6.121>	si fratrem Pollux alterna morte redemit,
<Verg. Aen. 6.122>	itque reditque viam totiens. Quid Thesea, magnum
<Verg. Aen. 6.123>	quid memorem Alciden? Et mi genus ab Iove summo.”
<Verg. Aen. 6.124>	Talibus orabat dictis, arasque tenebat,
<Verg. Aen. 6.125>	cum sic orsa loqui vates: “Sate sanguine divom,
<Verg. Aen. 6.126>	Tros Anchisiade, facilis descensus Averno;
<Verg. Aen. 6.127>	noctes atque dies patet atri ianua Ditis;
<Verg. Aen. 6.128>	sed revocare gradum superasque evadere ad auras,
<Verg. Aen. 6.129>	hoc opus, hic labor est. Pauci, quos aequus amavit
<Verg. Aen. 6.130>	Iuppiter, aut ardens evexit ad aethera virtus,
<Verg. Aen. 6.131>	dis geniti potuere. Tenent media omnia silvae,
<Verg. Aen. 6.132>	Cocytusque sinu labens circumvenit atro. 
<Verg. Aen. 6.133>	Quod si tantus amor menti, si tanta cupido est,
<Verg. Aen. 6.134>	bis Stygios innare lacus, bis nigra videre
<Verg. Aen. 6.135>	Tartara, et insano iuvat indulgere labori,
<Verg. Aen. 6.136>	accipe, quae peragenda prius. Latet arbore opaca
<Verg. Aen. 6.137>	aureus et foliis et lento vimine ramus,
<Verg. Aen. 6.138>	Iunoni infernae dictus sacer; hunc tegit omnis
<Verg. Aen. 6.139>	lucus, et obscuris claudunt convallibus umbrae. 
<Verg. Aen. 6.140>	Sed non ante datur telluris operta subire,
<Verg. Aen. 6.141>	auricomos quam quis decerpserit arbore fetus. 
<Verg. Aen. 6.142>	Hoc sibi pulchra suum ferri Proserpina munus
<Verg. Aen. 6.143>	instituit. Primo avulso non deficit alter
<Verg. Aen. 6.144>	aureus, et simili frondescit virga metallo. 
<Verg. Aen. 6.145>	Ergo alte vestiga oculis, et rite repertum
<Verg. Aen. 6.146>	carpe manu; namque ipse volens facilisque sequetur,
<Verg. Aen. 6.147>	si te fata vocant; aliter non viribus ullis
<Verg. Aen. 6.148>	vincere, nec duro poteris convellere ferro. 
<Verg. Aen. 6.149>	Praeterea iacet exanimum tibi corpus amici — 
<Verg. Aen. 6.150>	heu nescis — totamque incestat funere classem,
<Verg. Aen. 6.151>	dum consulta petis nostroque in limine pendes. 
<Verg. Aen. 6.152>	Sedibus hunc refer ante suis et conde sepulchro. 
<Verg. Aen. 6.153>	Duc nigras pecudes; ea prima piacula sunto:
<Verg. Aen. 6.154>	sic demum lucos Stygis et regna invia vivis
<Verg. Aen. 6.155>	aspicies.” Dixit, pressoque obmutuit ore. 
<Verg. Aen. 6.156>	Aeneas maesto defixus lumina voltu
<Verg. Aen. 6.157>	ingreditur, linquens antrum, caecosque volutat
<Verg. Aen. 6.158>	eventus animo secum. Cui fidus Achates
<Verg. Aen. 6.159>	it comes, et paribus curis vestigia figit. 
<Verg. Aen. 6.160>	Multa inter sese vario sermone serebant,
<Verg. Aen. 6.161>	quem socium exanimem vates, quod corpus humandum
<Verg. Aen. 6.162>	diceret. Atque illi Misenum in litore sicco,
<Verg. Aen. 6.163>	ut venere, vident indigna morte peremptum,
<Verg. Aen. 6.164>	Misenum Aeoliden, quo non praestantior alter
<Verg. Aen. 6.165>	aere ciere viros, Martemque accendere cantu. 
<Verg. Aen. 6.166>	Hectoris hic magni fuerat comes, Hectora circum
<Verg. Aen. 6.167>	et lituo pugnas insignis obibat et hasta:
<Verg. Aen. 6.168>	postquam illum vita victor spoliavit Achilles,
<Verg. Aen. 6.169>	Dardanio Aeneae sese fortissimus heros
<Verg. Aen. 6.170>	addiderat socium, non inferiora secutus. 
<Verg. Aen. 6.171>	Sed tum, forte cava dum personat aequora concha,
<Verg. Aen. 6.172>	demens, et cantu vocat in certamina divos,
<Verg. Aen. 6.173>	aemulus exceptum Triton, si credere dignum est,
<Verg. Aen. 6.174>	inter saxa virum spumosa inmerserat unda. 
<Verg. Aen. 6.175>	Ergo omnes magno circum clamore fremebant,
<Verg. Aen. 6.176>	praecipue pius Aeneas. Tum iussa Sibyllae,
<Verg. Aen. 6.177>	haud mora, festinant flentes, aramque sepulchri
<Verg. Aen. 6.178>	congerere arboribus caeloque educere certant. 
<Verg. Aen. 6.179>	Itur in antiquam silvam, stabula alta ferarum;
<Verg. Aen. 6.180>	procumbunt piceae, sonat icta securibus ilex,
<Verg. Aen. 6.181>	fraxineaeque trabes cuneis et fissile robur
<Verg. Aen. 6.182>	scinditur, advolvunt ingentis montibus ornos. 
<Verg. Aen. 6.183>	Nec non Aeneas opera inter talia primus
<Verg. Aen. 6.184>	hortatur socios, paribusque accingitur armis. 
<Verg. Aen. 6.185>	Atque haec ipse suo tristi cum corde volutat,
<Verg. Aen. 6.186>	aspectans silvam inmensam, et sic voce precatur:
<Verg. Aen. 6.187>	“Si nunc se nobis ille aureus arbore ramus
<Verg. Aen. 6.188>	ostendat nemore in tanto, quando omnia vere
<Verg. Aen. 6.189>	heu nimium de te vates, Misene, locuta est.”
<Verg. Aen. 6.190>	Vix ea fatus erat, geminae cum forte columbae
<Verg. Aen. 6.191>	ipsa sub ora viri caelo venere volantes,
<Verg. Aen. 6.192>	et viridi sedere solo. Tum maximus heros
<Verg. Aen. 6.193>	maternas agnoscit aves, laetusque precatur:
<Verg. Aen. 6.194>	“Este duces, O, si qua via est, cursumque per auras
<Verg. Aen. 6.195>	dirigite in lucos, ubi pinguem dives opacat
<Verg. Aen. 6.196>	ramus humum. Tuque, O, dubiis ne defice rebus,
<Verg. Aen. 6.197>	diva parens.” Sic effatus vestigia pressit,
<Verg. Aen. 6.198>	observans quae signa ferant, quo tendere pergant. 
<Verg. Aen. 6.199>	Pascentes illae tantum prodire volando,
<Verg. Aen. 6.200>	quantum acie possent oculi servare sequentum. 
<Verg. Aen. 6.201>	Inde ubi venere ad fauces grave olentis Averni,
<Verg. Aen. 6.202>	tollunt se celeres, liquidumque per aëra lapsae
<Verg. Aen. 6.203>	sedibus optatis geminae super arbore sidunt,
<Verg. Aen. 6.204>	discolor unde auri per ramos aura refulsit. 
<Verg. Aen. 6.205>	Quale solet silvis brumali frigore viscum
<Verg. Aen. 6.206>	fronde virere nova, quod non sua seminat arbos,
<Verg. Aen. 6.207>	et croceo fetu teretis circumdare truncos,
<Verg. Aen. 6.208>	talis erat species auri frondentis opaca
<Verg. Aen. 6.209>	ilice, sic leni crepitabat brattea vento. 
<Verg. Aen. 6.210>	Corripit Aeneas extemplo avidusque refringit
<Verg. Aen. 6.211>	cunctantem, et vatis portat sub tecta Sibyllae. 
<Verg. Aen. 6.212>	Nec minus interea Misenum in litore Teucri
<Verg. Aen. 6.213>	flebant, et cineri ingrato suprema ferebant. 
<Verg. Aen. 6.214>	Principio pinguem taedis et robore secto
<Verg. Aen. 6.215>	ingentem struxere pyram, cui frondibus atris
<Verg. Aen. 6.216>	intexunt latera, et ferales ante cupresios
<Verg. Aen. 6.217>	constituunt, decorantque super fulgentibus armis. 
<Verg. Aen. 6.218>	Pars calidos latices et aëna undantia flammis
<Verg. Aen. 6.219>	expediunt, corpusque lavant frigentis et unguunt. 
<Verg. Aen. 6.220>	Fit gemitus. Tum membra toro defleta reponunt,
<Verg. Aen. 6.221>	purpureasque super vestes, velamina nota,
<Verg. Aen. 6.222>	coniciunt. Pars ingenti subiere feretro,
<Verg. Aen. 6.223>	triste ministerium, et subiectam more parentum
<Verg. Aen. 6.224>	aversi tenuere facem. Congesta cremantur
<Verg. Aen. 6.225>	turea dona, dapes, fuso crateres olivo. 
<Verg. Aen. 6.226>	Postquam conlapsi cineres et flamma quievit
<Verg. Aen. 6.227>	reliquias vino et bibulam lavere favillam,
<Verg. Aen. 6.228>	ossaque lecta cado texit Corynaeus aëno. 
<Verg. Aen. 6.229>	Idem ter socios pura circumtulit unda,
<Verg. Aen. 6.230>	spargens rore levi et ramo felicis olivae,
<Verg. Aen. 6.231>	lustravitque viros, dixitque novissima verba. 
<Verg. Aen. 6.232>	At pius Aeneas ingenti mole sepulcrum
<Verg. Aen. 6.233>	imponit, suaque arma viro, remumque tubamque,
<Verg. Aen. 6.234>	monte sub aërio, qui nunc “Misenus” ab illo
<Verg. Aen. 6.235>	dicitur, aeternumque tenet per saecula nomen. 
<Verg. Aen. 6.236>	His actis, propere exsequitur praecepta Sibyllae. 
<Verg. Aen. 6.237>	Spelunca alta fuit vastoque immanis hiatu,
<Verg. Aen. 6.238>	scrupea, tuta lacu nigro nemorumque tenebris,
<Verg. Aen. 6.239>	quam super haud ullae poterant impune volantes
<Verg. Aen. 6.240>	tendere iter pennis — talis sese halitus atris
<Verg. Aen. 6.241>	faucibus effundens supera ad convexa ferebat:
<Verg. Aen. 6.242>	[unde locum Grai dixerunt nomine Aornon.]
<Verg. Aen. 6.243>	quattuor hic primum nigrantis terga iuvencos
<Verg. Aen. 6.244>	constituit, frontique invergit vina sacerdos;
<Verg. Aen. 6.245>	et summas carpens media inter cornua saetas
<Verg. Aen. 6.246>	ignibus imponit sacris, libamina prima,
<Verg. Aen. 6.247>	voce vocans Hecaten, Caeloque Ereboque potentem. 
<Verg. Aen. 6.248>	Supponunt alii cultros, tepidumque cruorem
<Verg. Aen. 6.249>	suscipiunt pateris. Ipse atri velleris agnam
<Verg. Aen. 6.250>	Aeneas matri Eumenidum magnaeque sorori
<Verg. Aen. 6.251>	ense ferit, sterilemque tibi. Proserpina, vaccam. 
<Verg. Aen. 6.252>	Tum Stygio regi nocturnas inchoat aras,
<Verg. Aen. 6.253>	et solida imponit taurorum viscera flammis,
<Verg. Aen. 6.254>	pingue superque oleum infundens ardentibus extis. 
<Verg. Aen. 6.255>	Ecce autem, primi sub lumina solis et ortus,
<Verg. Aen. 6.256>	sub pedibus mugire solum, et iuga coepta moveri
<Verg. Aen. 6.257>	silvarum, visaeque canes ululare per umbram,
<Verg. Aen. 6.258>	adventante dea. “Procul O procul este, profani,”
<Verg. Aen. 6.259>	conclamat vates, “totoque absistite luco;
<Verg. Aen. 6.260>	tuque invade viam, vaginaque eripe ferrum:
<Verg. Aen. 6.261>	nunc animis opus, Aenea, nunc pectore firmo.”
<Verg. Aen. 6.262>	Tantum effata, furens antro se immisit aperto;
<Verg. Aen. 6.263>	ille ducem haud timidis vadentem passibus aequat. 
<Verg. Aen. 6.264>	Di, quibus imperium est animarum, umbraeque silentes,
<Verg. Aen. 6.265>	et Chaos, et Phlegethon, loca nocte tacentia late,
<Verg. Aen. 6.266>	sit mihi fas audita loqui; sit numine vestro
<Verg. Aen. 6.267>	pandere res alta terra et caligine mersas! 
<Verg. Aen. 6.268>	Ibant obscuri sola sub nocte per umbram,
<Verg. Aen. 6.269>	perque domos Ditis vacuas et inania regna:
<Verg. Aen. 6.270>	quale per incertam lunam sub luce maligna
<Verg. Aen. 6.271>	est iter in silvis, ubi caelum condidit umbra
<Verg. Aen. 6.272>	Iuppiter, et rebus nox abstulit atra colorem. 
<Verg. Aen. 6.273>	Vestibulum ante ipsum, primisque in faucibus Orci
<Verg. Aen. 6.274>	Luctus et ultrices posuere cubilia Curae;
<Verg. Aen. 6.275>	pallentesque habitant Morbi, tristisque Senectus,
<Verg. Aen. 6.276>	et Metus, et malesuada Fames, ac turpis Egestas,
<Verg. Aen. 6.277>	terribiles visu formae: Letumque, Labosque;
<Verg. Aen. 6.278>	tum consanguineus Leti Sopor, et mala mentis
<Verg. Aen. 6.279>	Gaudia, mortiferumque adverso in limine Bellum,
<Verg. Aen. 6.280>	ferreique Eumenidum thalami, et Discordia demens,
<Verg. Aen. 6.281>	vipereum crinem vittis innexa cruentis. 
<Verg. Aen. 6.282>	In medio ramos annosaque brachia pandit
<Verg. Aen. 6.283>	ulmus opaca, ingens, quam sedem Somnia volgo
<Verg. Aen. 6.284>	Pana tenere ferunt, foliisque sub omnibus haerent. 
<Verg. Aen. 6.285>	Multaque praeterea variarum monstra ferarum:
<Verg. Aen. 6.286>	Centauri in foribus stabulant, Scyllaeque biformes,
<Verg. Aen. 6.287>	et centumgeminus Briareus, ac belua Lernae
<Verg. Aen. 6.288>	horrendum stridens, flammisque armata Chimaera,
<Verg. Aen. 6.289>	Gorgones Harpyiaeque et forma tricorporis umbrae. 
<Verg. Aen. 6.290>	Corripit hic subita trepidus formidine ferrum
<Verg. Aen. 6.291>	Aeneas, strictamque aciem venientibus offert,
<Verg. Aen. 6.292>	et, ni docta comes tenues sine corpore vitas
<Verg. Aen. 6.293>	admoneat volitare cava sub imagine formae,
<Verg. Aen. 6.294>	inruat, et frustra ferro diverberet umbras. 
<Verg. Aen. 6.295>	Hinc via, Tartarei quae fert Acherontis ad undas. 
<Verg. Aen. 6.296>	Turbidus hic caeno vastaque voragine gurges
<Verg. Aen. 6.297>	aestuat, atque omnem Cocyto eructat harenam. 
<Verg. Aen. 6.298>	Portitor has horrendus aquas et flumina servat
<Verg. Aen. 6.299>	terribili squalore Charon, cui plurima mento
<Verg. Aen. 6.300>	canities inculta iacet; stant lumina flamma,
<Verg. Aen. 6.301>	sordidus ex umeris nodo dependet amictus. 
<Verg. Aen. 6.302>	Ipse ratem conto subigit, velisque ministrat,
<Verg. Aen. 6.303>	et ferruginea subvectat corpora cymba,
<Verg. Aen. 6.304>	iam senior, sed cruda deo viridisque senectus. 
<Verg. Aen. 6.305>	Huc omnis turba ad ripas effusa ruebat,
<Verg. Aen. 6.306>	matres atque viri, defunctaque corpora vita
<Verg. Aen. 6.307>	magnanimum heroum, pueri innuptaeque puellae,
<Verg. Aen. 6.308>	impositique rogis iuvenes ante ora parentum:
<Verg. Aen. 6.309>	quam multa in silvis autumni frigore primo
<Verg. Aen. 6.310>	lapsa cadunt folia, aut ad terram gurgite ab alto
<Verg. Aen. 6.311>	quam multae glomerantur aves, ubi frigidus annus
<Verg. Aen. 6.312>	trans pontum fugat, et terris immittit apricis. 
<Verg. Aen. 6.313>	Stabant orantes primi transmittere cursum,
<Verg. Aen. 6.314>	tendebantque manus ripae ulterioris amore. 
<Verg. Aen. 6.315>	Navita sed tristis nunc hos nunc accipit illos,
<Verg. Aen. 6.316>	ast alios longe submotos arcet harena. 
<Verg. Aen. 6.317>	Aeneas, miratus enim motusque tumultu,
<Verg. Aen. 6.318>	“Dic” ait “O virgo, quid volt concursus ad amnem? 
<Verg. Aen. 6.319>	Quidve petunt animae, vel quo discrimine ripas
<Verg. Aen. 6.320>	hae linquunt, illae remis vada livida verrunt?”
<Verg. Aen. 6.321>	Olli sic breviter fata est longaeva sacerdos:
<Verg. Aen. 6.322>	“Anchisa generate, deum certissima proles,
<Verg. Aen. 6.323>	Cocyti stagna alta vides Stygiamque paludem,
<Verg. Aen. 6.324>	di cuius iurare timent et fallere numen. 
<Verg. Aen. 6.325>	Haec omnis, quam cernis, inops inhumataque turba est;
<Verg. Aen. 6.326>	portitor ille Charon; hi, quos vehit unda, sepulti. 
<Verg. Aen. 6.327>	Nec ripas datur horrendas et rauca fluenta
<Verg. Aen. 6.328>	transportare prius quam sedibus ossa quierunt. 
<Verg. Aen. 6.329>	Centum errant annos volitantque haec litora circum;
<Verg. Aen. 6.330>	tum demum admissi stagna exoptata revisunt.”
<Verg. Aen. 6.331>	Constitit Anchisa satus et vestigia pressit,
<Verg. Aen. 6.332>	multa putans, sortemque animo miseratus iniquam. 
<Verg. Aen. 6.333>	Cernit ibi maestos et mortis honore carentes
<Verg. Aen. 6.334>	Leucaspim et Lyciae ductorem classis Oronten,
<Verg. Aen. 6.335>	quos, simul ab Troia ventosa per aequora vectos,
<Verg. Aen. 6.336>	obruit Auster, aqua involvens navemque virosque. 
<Verg. Aen. 6.337>	Ecce gubernator sese Palinurus agebat,
<Verg. Aen. 6.338>	qui Libyco nuper cursu, dum sidera servat,
<Verg. Aen. 6.339>	exciderat puppi mediis effusus in undis. 
<Verg. Aen. 6.340>	Hunc ubi vix multa maestum cognovit in umbra,
<Verg. Aen. 6.341>	sic prior adloquitur: “Quis te, Palinure, deorum
<Verg. Aen. 6.342>	eripuit nobis, medioque sub aequore mersit? 
<Verg. Aen. 6.343>	Dic age. Namque mihi, fallax haud ante repertus,
<Verg. Aen. 6.344>	hoc uno responso animum delusit Apollo,
<Verg. Aen. 6.345>	qui fore te ponto incolumem, finesque canebat
<Verg. Aen. 6.346>	venturum Ausonios. En haec promissa fides est?”
<Verg. Aen. 6.347>	Ille autem: “Neque te Phoebi cortina fefellit,
<Verg. Aen. 6.348>	dux Anchisiade, nec me deus aequore mersit. 
<Verg. Aen. 6.349>	Namque gubernaclum multa vi forte revolsum,
<Verg. Aen. 6.350>	cui datus haerebam custos cursusque regebam,
<Verg. Aen. 6.351>	praecipitans traxi mecum. Maria aspera iuro
<Verg. Aen. 6.352>	non ullum pro me tantum cepisse timorem,
<Verg. Aen. 6.353>	quam tua ne, spoliata armis, excussa magistro,
<Verg. Aen. 6.354>	deficeret tantis navis surgentibus undis. 
<Verg. Aen. 6.355>	Tris Notus hibernas immensa per aequora noctes
<Verg. Aen. 6.356>	vexit me violentus aqua; vix lumine quarto
<Verg. Aen. 6.357>	prospexi Italiam summa sublimis ab unda. 
<Verg. Aen. 6.358>	Paulatim adnabam terrae; iam tuta tenebam,
<Verg. Aen. 6.359>	ni gens crudelis madida cum veste gravatum
<Verg. Aen. 6.360>	prensantemque uncis manibus capita aspera montis
<Verg. Aen. 6.361>	ferro invasisset, praedamque ignara putasset. 
<Verg. Aen. 6.362>	Nunc me fluctus habet, versantque in litore venti. 
<Verg. Aen. 6.363>	Quod te per caeli iucundum lumen et auras,
<Verg. Aen. 6.364>	per genitorem oro, per spes surgentis Iuli,
<Verg. Aen. 6.365>	eripe me his, invicte, malis: aut tu mihi terram
<Verg. Aen. 6.366>	inice, namque potes, portusque require Velinos;
<Verg. Aen. 6.367>	aut tu, si qua via est, si quam tibi diva creatrix
<Verg. Aen. 6.368>	ostendit — neque enim, credo, sine numine divom
<Verg. Aen. 6.369>	flumina tanta paras Stygiamque innare paludem — 
<Verg. Aen. 6.370>	da dextram misero, et tecum me tolle per undas,
<Verg. Aen. 6.371>	sedibus ut saltem placidis in morte quiescam. 
<Verg. Aen. 6.372>	Talia fatus erat, coepit cum talia vates:
<Verg. Aen. 6.373>	“Unde haec, o Palinure, tibi tam dira cupido? 
<Verg. Aen. 6.374>	Tu Stygias inhumatus aquas amnemque severum
<Verg. Aen. 6.375>	Eumenidum aspicies, ripamve iniussus adibis? 
<Verg. Aen. 6.376>	Desine fata deum flecti sperare precando. 
<Verg. Aen. 6.377>	Sed cape dicta memor, duri solatia casus. 
<Verg. Aen. 6.378>	Nam tua finitimi, longe lateque per urbes
<Verg. Aen. 6.379>	prodigiis acti caelestibus, ossa piabunt,
<Verg. Aen. 6.380>	et statuent tumulum, et tumulo sollemnia mittent,
<Verg. Aen. 6.381>	aeternumque locus Palinuri nomen habebit.”
<Verg. Aen. 6.382>	His dictis curae emotae, pulsusque parumper
<Verg. Aen. 6.383>	corde dolor tristi: gaudet cognomine terrae. 
<Verg. Aen. 6.384>	Ergo iter inceptum peragunt fluvioque propinquant. 
<Verg. Aen. 6.385>	Navita quos iam inde ut Stygia prospexit ab unda
<Verg. Aen. 6.386>	per tacitum nemus ire pedemque advertere ripae,
<Verg. Aen. 6.387>	sic prior adgreditur dictis, atque increpat ultro:
<Verg. Aen. 6.388>	“Quisquis es, armatus qui nostra ad flumina tendis,
<Verg. Aen. 6.389>	fare age, quid venias, iam istinc, et comprime gressum. 
<Verg. Aen. 6.390>	Umbrarum hic locus est, somni noctisque soporae;
<Verg. Aen. 6.391>	corpora viva nefas Stygia vectare carina. 
<Verg. Aen. 6.392>	Nec vero Alciden me sum laetatus euntem
<Verg. Aen. 6.393>	accepisse lacu, nec Thesea Pirithoumque,
<Verg. Aen. 6.394>	dis quamquam geniti atque invicti viribus essent. 
<Verg. Aen. 6.395>	Tartareum ille manu custodem in vincla petivit,
<Verg. Aen. 6.396>	ipsius a solio regis, traxitque trementem;
<Verg. Aen. 6.397>	hi dominam Ditis thalamo deducere adorti.”
<Verg. Aen. 6.398>	Quae contra breviter fata est Amphrysia vates:
<Verg. Aen. 6.399>	“Nullae hic insidiae tales; absiste moveri;
<Verg. Aen. 6.400>	nec vim tela ferunt; licet ingens ianitor antro
<Verg. Aen. 6.401>	aeternum latrans exsanguis terreat umbras,
<Verg. Aen. 6.402>	casta licet patrui servet Proserpina limen. 
<Verg. Aen. 6.403>	Troius Aeneas, pietate insignis et armis,
<Verg. Aen. 6.404>	ad genitorem imas Erebi descendit ad umbras. 
<Verg. Aen. 6.405>	Si te nulla movet tantae pietatis imago,
<Verg. Aen. 6.406>	at ramum hunc” (aperit ramum, qui veste latebat)
<Verg. Aen. 6.407>	“adgnoscas.” Tumida ex ira tum corda residunt. 
<Verg. Aen. 6.408>	Nec plura his. Ille admirans venerabile donum
<Verg. Aen. 6.409>	fatalis virgae, longo post tempore visum,
<Verg. Aen. 6.410>	caeruleam advertit puppim, ripaeque propinquat. 
<Verg. Aen. 6.411>	Inde alias animas, quae per iuga longa sedebant,
<Verg. Aen. 6.412>	deturbat, laxatque foros; simul accipit alveo
<Verg. Aen. 6.413>	ingentem Aenean.  Gemuit sub pondere cymba
<Verg. Aen. 6.414>	sutilis, et multam accepit rimosa paludem. 
<Verg. Aen. 6.415>	Tandem trans fluvium incolumis vatemque virumque
<Verg. Aen. 6.416>	informi limo glaucaque exponit in ulva. 
<Verg. Aen. 6.417>	Cerberus haec ingens latratu regna trifauci
<Verg. Aen. 6.418>	personat, adverso recubans immanis in antro. 
<Verg. Aen. 6.419>	Cui vates, horrere videns iam colla colubris,
<Verg. Aen. 6.420>	melle soporatam et medicatis frugibus offam
<Verg. Aen. 6.421>	obicit. Ille fame rabida tria guttura pandens
<Verg. Aen. 6.422>	corripit obiectam, atque immania terga resolvit
<Verg. Aen. 6.423>	fusus humi, totoque ingens extenditur antro. 
<Verg. Aen. 6.424>	Occupat Aeneas aditum custode sepulto,
<Verg. Aen. 6.425>	evaditque celer ripam inremeabilis undae. 
<Verg. Aen. 6.426>	Continuo auditae voces, vagitus et ingens,
<Verg. Aen. 6.427>	infantumque animae flentes in limine primo,
<Verg. Aen. 6.428>	quos dulcis vitae exsortes et ab ubere raptos
<Verg. Aen. 6.429>	abstulit atra dies et funere mersit acerbo;
<Verg. Aen. 6.430>	hos iuxta falso damnati crimine mortis. 
<Verg. Aen. 6.431>	Nec vero hae sine sorte datae, sine iudice, sedes:
<Verg. Aen. 6.432>	quaesitor Minos urnam movet; ille silentum
<Verg. Aen. 6.433>	conciliumque vocat vitasque et crimina discit. 
<Verg. Aen. 6.434>	Proxuma deinde tenent maesti loca, qui sibi letum
<Verg. Aen. 6.435>	insontes peperere manu, lucemque perosi
<Verg. Aen. 6.436>	proiecere animas. Quam vellent aethere in alto
<Verg. Aen. 6.437>	nunc et pauperiem et duros perferre labores! 
<Verg. Aen. 6.438>	Fas obstat, tristisque palus inamabilis undae
<Verg. Aen. 6.439>	alligat, et noviens Styx interfusa coërcet. 
<Verg. Aen. 6.440>	Nec procul hinc partem fusi monstrantur in omnem
<Verg. Aen. 6.441>	lugentes campi: sic illos nomine dicunt. 
<Verg. Aen. 6.442>	Hic, quos durus amor crudeli tabe peredit,
<Verg. Aen. 6.443>	secreti celant calles et myrtea circum
<Verg. Aen. 6.444>	silva tegit; curae non ipsa in morte relinquunt. 
<Verg. Aen. 6.445>	His Phaedram Procrimque locis, maestamque Eriphylen
<Verg. Aen. 6.446>	crudelis nati monstrantem volnera, cernit,
<Verg. Aen. 6.447>	Evadnenque et Pasiphaën; his Laodamia
<Verg. Aen. 6.448>	it comes, et iuvenis quondam, nunc femina, Caeneus,
<Verg. Aen. 6.449>	rursus et in veterem fato revoluta figuram. 
<Verg. Aen. 6.450>	Inter quas Phoenissa recens a volnere Dido
<Verg. Aen. 6.451>	errabat silva in magna; quam Troius heros
<Verg. Aen. 6.452>	ut primum iuxta stetit adgnovitque per umbras
<Verg. Aen. 6.453>	obscuram, qualem primo qui surgere mense
<Verg. Aen. 6.454>	aut videt, aut vidisse putat per nubila lunam,
<Verg. Aen. 6.455>	demisit lacrimas, dulcique adfatus amore est:
<Verg. Aen. 6.456>	“Infelix Dido, verus mihi nuntius ergo
<Verg. Aen. 6.457>	venerat exstinctam, ferroque extrema secutam? 
<Verg. Aen. 6.458>	Funeris heu tibi causa fui? Per sidera iuro,
<Verg. Aen. 6.459>	per superos, et si qua fides tellure sub ima est,
<Verg. Aen. 6.460>	invitus, regina, tuo de litore cessi. 
<Verg. Aen. 6.461>	Sed me iussa deum, quae nunc has ire per umbras,
<Verg. Aen. 6.462>	per loca senta situ cogunt noctemque profundam,
<Verg. Aen. 6.463>	imperiis egere suis; nec credere quivi
<Verg. Aen. 6.464>	hunc tantum tibi me discessu ferre dolorem. 
<Verg. Aen. 6.465>	Siste gradum, teque aspectu ne subtrahe nostro. 
<Verg. Aen. 6.466>	Quem fugis? Extremum fato, quod te adloquor, hoc est.”
<Verg. Aen. 6.467>	Talibus Aeneas ardentem et torva tuentem
<Verg. Aen. 6.468>	lenibat dictis animum, lacrimasque ciebat. 
<Verg. Aen. 6.469>	Illa solo fixos oculos aversa tenebat,
<Verg. Aen. 6.470>	nec magis incepto voltum sermone movetur,
<Verg. Aen. 6.471>	quam si dura silex aut stet Marpesia cautes. 
<Verg. Aen. 6.472>	tandem corripuit sese, atque inimica refugit
<Verg. Aen. 6.473>	in nemus umbriferum, coniunx ubi pristinus illi
<Verg. Aen. 6.474>	respondet curis aequatque Sychaeus amorem. 
<Verg. Aen. 6.475>	Nec minus Aeneas, casu concussus iniquo,
<Verg. Aen. 6.476>	prosequitur lacrimis longe, et miseratur euntem. 
<Verg. Aen. 6.477>	Inde datum molitur iter. Iamque arva tenebant
<Verg. Aen. 6.478>	ultima, quae bello clari secreta frequentant. 
<Verg. Aen. 6.479>	Hic illi occurrit Tydeus, hic inclutus armis
<Verg. Aen. 6.480>	Parthenopaeus et Adrasti pallentis imago;
<Verg. Aen. 6.481>	hic multum fleti ad superos belloque caduci
<Verg. Aen. 6.482>	Dardanidae, quos ille omnes longo ordine cernens
<Verg. Aen. 6.483>	ingemuit, Glaucumque Medontaque Thersilochumque,
<Verg. Aen. 6.484>	tris Antenoridas, Cererique sacrum Polyphoeten,
<Verg. Aen. 6.485>	Idaeumque, etiam currus, etiam arma tenentem. 
<Verg. Aen. 6.486>	circumstant animae dextra laevaque frequentes;
<Verg. Aen. 6.487>	nec vidisse semel satis est; iuvat usque morari,
<Verg. Aen. 6.488>	et conferre gradum, et veniendi discere causas. 
<Verg. Aen. 6.489>	At Danaum proceres Agamemnoniaeque phalanges
<Verg. Aen. 6.490>	ut videre virum fulgentiaque arma per umbras,
<Verg. Aen. 6.491>	ingenti trepidare metu; pars vertere terga,
<Verg. Aen. 6.492>	ceu quondam petiere rates; pars tollere vocem
<Verg. Aen. 6.493>	exiguam, inceptus clamor frustratur hiantes. 
<Verg. Aen. 6.494>	Atque hic Priamiden laniatum corpore toto
<Verg. Aen. 6.495>	Deiphobum videt et lacerum crudeliter ora,
<Verg. Aen. 6.496>	ora manusque ambas, populataque tempora raptis
<Verg. Aen. 6.497>	auribus, et truncas inhonesto volnere nares. 
<Verg. Aen. 6.498>	Vix adeo adgnovit pavitantem et dira tegentem
<Verg. Aen. 6.499>	supplicia, et notis compellat vocibus ultro:
<Verg. Aen. 6.500>	“Deiphobe armipotens, genus alto a sanguine Teucri
<Verg. Aen. 6.501>	quis tam crudeles optavit sumere poenas? 
<Verg. Aen. 6.502>	Cui tantum de te licuit? Mihi fama suprema
<Verg. Aen. 6.503>	nocte tulit fessum vasta te caede Pelasgum
<Verg. Aen. 6.504>	procubuisse super confusae stragis acervum. 
<Verg. Aen. 6.505>	Tunc egomet tumulum Rhoeteo litore inanem
<Verg. Aen. 6.506>	constitui, et magna Manes ter voce vocavi. 
<Verg. Aen. 6.507>	Nomen et arma locum servant; te, amice, nequivi
<Verg. Aen. 6.508>	conspicere, et patria decedens ponere terra.”
<Verg. Aen. 6.509>	Ad quae Priamides: “Nihil O tibi amice relictum;
<Verg. Aen. 6.510>	omnia Deiphobo solvisti et funeris umbris. 
<Verg. Aen. 6.511>	Sed me fata mea et scelus exitiale Lacaenae
<Verg. Aen. 6.512>	his mersere malis; illa haec monumenta reliquit. 
<Verg. Aen. 6.513>	Namque ut supremam falsa inter gaudia noctem
<Verg. Aen. 6.514>	egerimus, nosti; et nimium meminisse necesse est. 
<Verg. Aen. 6.515>	Cum fatalis equus saltu super ardua venit
<Verg. Aen. 6.516>	Pergama, et armatum peditem gravis attulit alvo,
<Verg. Aen. 6.517>	illa, chorum simulans, evantes orgia circum
<Verg. Aen. 6.518>	ducebat Phrygias; flammam media ipsa tenebat
<Verg. Aen. 6.519>	ingentem, et summa Danaos ex arce vocabat. 
<Verg. Aen. 6.520>	Tum me, confectum curis somnoque gravatum,
<Verg. Aen. 6.521>	infelix habuit thalamus, pressitque iacentem
<Verg. Aen. 6.522>	dulcis et alta quies placidaeque simillima morti
<Verg. Aen. 6.523>	Egregia interea coniunx arma omnia tectis
<Verg. Aen. 6.524>	amovet, et fidum capiti subduxerat ensem;
<Verg. Aen. 6.525>	intra tecta vocat Menelaum, et limina pandit,
<Verg. Aen. 6.526>	scilicet id magnum sperans fore munus amanti,
<Verg. Aen. 6.527>	et famam exstingui veterum sic posse malorum. 
<Verg. Aen. 6.528>	Quid moror? Inrumpunt thalamo; comes additur una
<Verg. Aen. 6.529>	hortator scelerum Aeolides. Di, talia Grais
<Verg. Aen. 6.530>	instaurate, pio si poenas ore reposco! 
<Verg. Aen. 6.531>	Sed te qui vivum casus, age, fare vicissim,
<Verg. Aen. 6.532>	attulerint. Pelagine venis erroribus actus,
<Verg. Aen. 6.533>	an monitu divom? An quae te Fortuna fatigat,
<Verg. Aen. 6.534>	ut tristes sine sole domos, loca turbida, adires?”
<Verg. Aen. 6.535>	Hac vice sermonum roseïs Aurora quadrigis
<Verg. Aen. 6.536>	iam medium aetherio cursu traiecerat axem;
<Verg. Aen. 6.537>	et fors omne datum traherent per talia tempus;
<Verg. Aen. 6.538>	sed comes admonuit, breviterque adfata Sibylla est:
<Verg. Aen. 6.539>	“Nox ruit, Aenea; nos flendo ducimus horas. 
<Verg. Aen. 6.540>	Hic locus est, partes ubi se via findit in ambas:
<Verg. Aen. 6.541>	dextera quae Ditis magni sub moenia tendit,
<Verg. Aen. 6.542>	hac iter Elysium nobis; at laeva malorum
<Verg. Aen. 6.543>	exercet poenas, et ad impia Tartara mittit.”
<Verg. Aen. 6.544>	Deiphobus contra: “Ne saevi, magna sacerdos;
<Verg. Aen. 6.545>	discedam, explebo numerum, reddarque tenebris. 
<Verg. Aen. 6.546>	I decus, i, nostrum; melioribus utere fatis!”
<Verg. Aen. 6.547>	Tantum effatus, et in verbo vestigia torsit. 
<Verg. Aen. 6.548>	Respicit Aeneas subito, et sub rupe sinistra
<Verg. Aen. 6.549>	moenia lata videt, triplici circumdata muro,
<Verg. Aen. 6.550>	quae rapidus flammis ambit torrentibus amnis,
<Verg. Aen. 6.551>	Tartareus Phlegethon, torquetque sonantia saxa. 
<Verg. Aen. 6.552>	Porta adversa ingens, solidoque adamante columnae,
<Verg. Aen. 6.553>	vis ut nulla virum, non ipsi exscindere bello
<Verg. Aen. 6.554>	caelicolae valeant; stat ferrea turris ad auras,
<Verg. Aen. 6.555>	Tisiphoneque sedens, palla succincta cruenta,
<Verg. Aen. 6.556>	vestibulum exsomnis servat noctesque diesque,
<Verg. Aen. 6.557>	Hinc exaudiri gemitus, et saeva sonare
<Verg. Aen. 6.558>	verbera; tum stridor ferri, tractaeque catenae. 
<Verg. Aen. 6.559>	Constitit Aeneas, strepitumque exterritus hausit. 
<Verg. Aen. 6.560>	“Quae scelerum facies, O virgo, effare; quibusve
<Verg. Aen. 6.561>	urguentur poenis? Quis tantus plangor ad auras?”
<Verg. Aen. 6.562>	Tum vates sic orsa loqui: “Dux inclute Teucrum,
<Verg. Aen. 6.563>	nulli fas casto sceleratum insistere limen;
<Verg. Aen. 6.564>	sed me cum lucis Hecate praefecit Avernis,
<Verg. Aen. 6.565>	ipsa deum poenas docuit, perque omnia duxit. 
<Verg. Aen. 6.566>	Gnosius haec Rhadamanthus habet, durissima regna,
<Verg. Aen. 6.567>	castigatque auditque dolos, subigitque fateri,
<Verg. Aen. 6.568>	quae quis apud superos, furto laetatus inani,
<Verg. Aen. 6.569>	distulit in seram commissa piacula mortem. 
<Verg. Aen. 6.570>	Continuo sontes ultrix accincta flagello
<Verg. Aen. 6.571>	Tisiphone quatit insultans, torvosque sinistra
<Verg. Aen. 6.572>	intentans angues vocat agmina saeva sororum. 
<Verg. Aen. 6.573>	Tum demum horrisono stridentes cardine sacrae
<Verg. Aen. 6.574>	panduntur portae. Cernis custodia qualis
<Verg. Aen. 6.575>	vestibulo sedeat, facies quae limina servet? 
<Verg. Aen. 6.576>	Quinquaginta atris immanis hiatibus Hydra
<Verg. Aen. 6.577>	saevior intus habet sedem. Tum Tartarus ipse
<Verg. Aen. 6.578>	bis patet in praeceps tantum tenditque sub umbras,
<Verg. Aen. 6.579>	quantus ad aetherium caeli suspectus Olympum. 
<Verg. Aen. 6.580>	Hic genus antiquum Terrae, Titania pubes,
<Verg. Aen. 6.581>	fulmine deiecti fundo volvuntur in imo. 
<Verg. Aen. 6.582>	“Hic et Aloidas geminos immania vidi
<Verg. Aen. 6.583>	corpora, qui manibus magnum rescindere caelum
<Verg. Aen. 6.584>	adgressi, superisque Iovem detrudere regnis. 
<Verg. Aen. 6.585>	Vidi et crudeles dantem Salmonea poenas,
<Verg. Aen. 6.586>	dum flammas Iovis et sonitus imitatur Olympi. 
<Verg. Aen. 6.587>	Quattuor hic invectus equis et lampada quassans
<Verg. Aen. 6.588>	per Graium populos mediaeque per Elidis urbem
<Verg. Aen. 6.589>	ibat ovans, divomque sibi poscebat honorem, — 
<Verg. Aen. 6.590>	demens, qui nimbos et non imitabile fulmen
<Verg. Aen. 6.591>	aere et cornipedum pulsu simularet equorum. 
<Verg. Aen. 6.592>	At pater omnipotens densa inter nubila telum
<Verg. Aen. 6.593>	contorsit, non ille faces nec fumea taedis
<Verg. Aen. 6.594>	lumina, praecipitemque immani turbine adegit. 
<Verg. Aen. 6.595>	Nec non et Tityon, Terrae omniparentis alumnum,
<Verg. Aen. 6.596>	cernere erat, per tota novem cui iubera corpus
<Verg. Aen. 6.597>	porrigitur, rostroque immanis voltur obunco
<Verg. Aen. 6.598>	immortale iecur tondens fecundaque poenis
<Verg. Aen. 6.599>	viscera, rimaturque epulis, habitatque sub alto
<Verg. Aen. 6.600>	pectore, nec fibris requies datur ulla renatis. 
<Verg. Aen. 6.601>	[Quid memorem Lapithas, Ixiona Pirithoumque?]
<Verg. Aen. 6.602>	quos super atra silex iam iam lapsura cadentique
<Verg. Aen. 6.603>	imminet adsimilis; lucent genialibus altis
<Verg. Aen. 6.604>	aurea fulcra toris, epulaeque ante ora paratae
<Verg. Aen. 6.605>	regifico luxu; Furiarum maxima iuxta
<Verg. Aen. 6.606>	accubat, et manibus prohibet contingere mensas,
<Verg. Aen. 6.607>	exsurgitque facem attollens, atque intonat ore. 
<Verg. Aen. 6.608>	“Hic, quibus invisi fratres, dum vita manebat,
<Verg. Aen. 6.609>	pulsatusve parens, et fraus innexa clienti,
<Verg. Aen. 6.610>	aut qui divitiis soli incubuere repertis,
<Verg. Aen. 6.611>	nec partem posuere suis (quae maxima turba est),
<Verg. Aen. 6.612>	quique ob adulterium caesi, quique arma secuti
<Verg. Aen. 6.613>	impia nec veriti dominorum fallere dextras,
<Verg. Aen. 6.614>	inclusi poenam exspectant. Ne quaere doceri
<Verg. Aen. 6.615>	quam poenam, aut quae forma viros fortunave mersit. 
<Verg. Aen. 6.616>	Saxum ingens volvunt alii, radiisque rotarum
<Verg. Aen. 6.617>	districti pendent; sedet, aeternumque sedebit,
<Verg. Aen. 6.618>	infelix Theseus; Phlegyasque miserrimus omnis
<Verg. Aen. 6.619>	admonet, et magna testatur voce per umbras:
<Verg. Aen. 6.620>	“Discite iustitiam moniti, et non temnere divos.”
<Verg. Aen. 6.621>	Vendidit hic auro patriam, dominumque potentem
<Verg. Aen. 6.622>	imposuit; fixit leges pretio atque refixit;
<Verg. Aen. 6.623>	hic thalamum invasit natae vetitosque hymenaeos;
<Verg. Aen. 6.624>	ausi omnes immane nefas, ausoque potiti. 
<Verg. Aen. 6.625>	Non, mihi si linguae centum sint oraque centum,
<Verg. Aen. 6.626>	ferrea vox, omnis scelerum comprendere formas,
<Verg. Aen. 6.627>	omnia poenarum percurrere nomina possim.”
<Verg. Aen. 6.628>	Haec ubi dicta dedit Phoebi longaeva sacerdos:
<Verg. Aen. 6.629>	“Sed iam age, carpe viam et susceptum perfice munus;
<Verg. Aen. 6.630>	adceleremus” ait; “Cyclopum educta caminis
<Verg. Aen. 6.631>	moenia conspicio atque adverso fornice portas,
<Verg. Aen. 6.632>	haec ubi nos praecepta iubent deponere dona.”
<Verg. Aen. 6.633>	Dixerat, et pariter, gressi per opaca viarum,
<Verg. Aen. 6.634>	corripiunt spatium medium, foribusque propinquant. 
<Verg. Aen. 6.635>	Occupat Aeneas aditum, corpusque recenti
<Verg. Aen. 6.636>	spargit aqua, ramumque adverso in limine figit. 
<Verg. Aen. 6.637>	His demum exactis, perfecto munere divae,
<Verg. Aen. 6.638>	devenere locos laetos et amoena virecta
<Verg. Aen. 6.639>	fortunatorum nemorum sedesque beatas. 
<Verg. Aen. 6.640>	Largior hic campos aether et lumine vestit
<Verg. Aen. 6.641>	purpureo, solemque suum, sua sidera norunt. 
<Verg. Aen. 6.642>	Pars in gramineis exercent membra palaestris,
<Verg. Aen. 6.643>	contendunt ludo et fulva luctantur harena;
<Verg. Aen. 6.644>	pars pedibus plaudunt choreas et carmina dicunt. 
<Verg. Aen. 6.645>	Nec non Threïcius longa cum veste sacerdos
<Verg. Aen. 6.646>	obloquitur numeris septem discrimina vocum,
<Verg. Aen. 6.647>	iamque eadem digitis, iam pectine pulsat eburno. 
<Verg. Aen. 6.648>	Hic genus antiquum Teucri, pulcherrima proles,
<Verg. Aen. 6.649>	magnanimi heroes, nati melioribus annis,
<Verg. Aen. 6.650>	Ilusque Assaracusque et Troiae Dardanus auctor. 
<Verg. Aen. 6.651>	Arma procul currusque virum miratur inanes. 
<Verg. Aen. 6.652>	Stant terra defixae hastae, passimque soluti
<Verg. Aen. 6.653>	per campum pascuntur equi. Quae gratia currum
<Verg. Aen. 6.654>	armorumque fuit vivis, quae cura nitentis
<Verg. Aen. 6.655>	pascere equos, eadem sequitur tellure repostos. 
<Verg. Aen. 6.656>	Conspicit, ecce, alios dextra laevaque per herbam
<Verg. Aen. 6.657>	vescentis, laetumque choro paeana canentis
<Verg. Aen. 6.658>	inter odoratum lauri nemus, unde superne
<Verg. Aen. 6.659>	plurimus Eridani per silvam volvitur amnis. 
<Verg. Aen. 6.660>	Hic manus ob patriam pugnando volnera passi,
<Verg. Aen. 6.661>	quique sacerdotes casti, dum vita manebat,
<Verg. Aen. 6.662>	quique pii vates et Phoebo digna locuti,
<Verg. Aen. 6.663>	inventas aut qui vitam excoluere per artes,
<Verg. Aen. 6.664>	quique sui memores alios fecere merendo,
<Verg. Aen. 6.665>	omnibus his nivea cinguntur tempora vitta. 
<Verg. Aen. 6.666>	Quos circumfusos sic est adfata Sybilla,
<Verg. Aen. 6.667>	Musaeum ante omnes, medium nam plurima turba
<Verg. Aen. 6.668>	hunc habet, atque umeris exstantem suspicit altis:
<Verg. Aen. 6.669>	“Dicite, felices animae, tuque, optime vates,
<Verg. Aen. 6.670>	quae regio Anchisen, quis habet locus? Illius ergo
<Verg. Aen. 6.671>	venimus, et magnos Erebi transnavimus amnes.”
<Verg. Aen. 6.672>	Atque huic responsum paucis ita reddidit heros:
<Verg. Aen. 6.673>	“Nulli certa domus; lucis habitamus opacis,
<Verg. Aen. 6.674>	riparumque toros et prata recentia rivis
<Verg. Aen. 6.675>	incolimus. Sed vos, si fert ita corde voluntas,
<Verg. Aen. 6.676>	hoc superate iugum; et facili iam tramite sistam.”
<Verg. Aen. 6.677>	Dixit, et ante tulit gressum, camposque nitentis
<Verg. Aen. 6.678>	desuper ostentat; dehinc summa cacumina linquunt. 
<Verg. Aen. 6.679>	At pater Anchises penitus convalle virenti
<Verg. Aen. 6.680>	inclusas animas superumque ad lumen ituras
<Verg. Aen. 6.681>	lustrabat studio recolens, omnemque suorum
<Verg. Aen. 6.682>	forte recensebat numerum carosque nepotes,
<Verg. Aen. 6.683>	fataque fortunasque virum moresque manusque. 
<Verg. Aen. 6.684>	Isque ubi tendentem adversum per gramina videt
<Verg. Aen. 6.685>	Aenean, alacris palmas utrasque tetendit,
<Verg. Aen. 6.686>	effusaeque genis lacrimae, et vox excidit ore:
<Verg. Aen. 6.687>	“Venisti tandem, tuaque exspectata parenti
<Verg. Aen. 6.688>	vicit iter durum pietas? Datur ora tueri,
<Verg. Aen. 6.689>	nate, tua, et notas audire et reddere voces? 
<Verg. Aen. 6.690>	Sic equidem ducebam animo rebarque futurum,
<Verg. Aen. 6.691>	tempora dinumerans” nec me mea cura fefellit. 
<Verg. Aen. 6.692>	Quas ego te terras et quanta per aequora vectum
<Verg. Aen. 6.693>	accipio! quantis iactatum, nate, periclis! 
<Verg. Aen. 6.694>	Quam metui, ne quid Libyae tibi regna nocerent!”
<Verg. Aen. 6.695>	Ille autem: “Tua me, genitor, tua tristis imago,
<Verg. Aen. 6.696>	saepius occurrens, haec limina tendere adegit:
<Verg. Aen. 6.697>	stant sale Tyrrheno classes. Da iungere dextram,
<Verg. Aen. 6.698>	da, genitor, teque amplexu ne subtrahe nostro.”
<Verg. Aen. 6.699>	Sic memorans, largo fletu simul ora rigabat. 
<Verg. Aen. 6.700>	Ter conatus ibi collo dare brachia circum,
<Verg. Aen. 6.701>	ter frustra comprensa manus effugit imago,
<Verg. Aen. 6.702>	[par levibus ventis volucrique simillima somno.]
<Verg. Aen. 6.703>	Interea videt Aeneas in valle reducta
<Verg. Aen. 6.704>	seclusum nemus et virgulta sonantia silvis,
<Verg. Aen. 6.705>	Lethaeumque, domos placidas qui praenatat, amnem. 
<Verg. Aen. 6.706>	Hunc circum innumerae gentes populique volabant;
<Verg. Aen. 6.707>	ac — velut in pratis ubi apes aestate serena
<Verg. Aen. 6.708>	floribus insidunt variis, et candida circum
<Verg. Aen. 6.709>	lilia funduntur — strepit omnis murmure campus. 
<Verg. Aen. 6.710>	Horrescit visu subito, causasque requirit
<Verg. Aen. 6.711>	inscius Aeneas, quae sint ea flumina porro,
<Verg. Aen. 6.712>	quive viri tanto complerint agmine ripas. 
<Verg. Aen. 6.713>	Tum pater Anchises: “Animae, quibus altera fato
<Verg. Aen. 6.714>	corpora debentur, Lethaei ad fluminis undam
<Verg. Aen. 6.715>	securos latices et longa oblivia potant. 
<Verg. Aen. 6.716>	[Has equidem memorare tibi atque ostendere coram,]
<Verg. Aen. 6.717>	iampridem hanc prolem cupio enumerare meorum,
<Verg. Aen. 6.718>	quo magis Italia mecum laetere reperta.”
<Verg. Aen. 6.719>	“O pater, anne aliquas ad caelum hinc ire putandum est
<Verg. Aen. 6.720>	sublimis animas, iterumque ad tarda reverti
<Verg. Aen. 6.721>	corpora? Quae lucis miseris tam dira cupido?”
<Verg. Aen. 6.722>	“Dicam equidem, nec te suspensum, nate, tenebo”
<Verg. Aen. 6.723>	suscipit Anchises, atque ordine singula pandit. 
<Verg. Aen. 6.724>	“Principio caelum ac terras camposque liquentis
<Verg. Aen. 6.725>	lucentemque globum Lunae Titaniaque astra
<Verg. Aen. 6.726>	spiritus intus alit, totamque infusa per artus
<Verg. Aen. 6.727>	mens agitat molem et magno se corpore miscet. 
<Verg. Aen. 6.728>	Inde hominum pecudumque genus, vitaeque volantum,
<Verg. Aen. 6.729>	et quae marmoreo fert monstra sub aequore pontus. 
<Verg. Aen. 6.730>	Igneus est ollis vigor et caelestis origo
<Verg. Aen. 6.731>	seminibus, quantum non noxia corpora tardant,
<Verg. Aen. 6.732>	terrenique hebetant artus moribundaque membra. 
<Verg. Aen. 6.733>	Hinc metuunt cupiuntque, dolent gaudentque, neque auras
<Verg. Aen. 6.734>	dispiciunt clausae tenebris et carcere caeco. 
<Verg. Aen. 6.735>	Quin et supremo cum lumine vita reliquit,
<Verg. Aen. 6.736>	non tamen omne malum miseris nec funditus omnes
<Verg. Aen. 6.737>	corporeae excedunt pestes, penitusque necesse est
<Verg. Aen. 6.738>	multa diu concreta modis inolescere miris. 
<Verg. Aen. 6.739>	Ergo exercentur poenis, veterumque malorum
<Verg. Aen. 6.740>	supplicia expendunt: aliae panduntur inanes
<Verg. Aen. 6.741>	suspensae ad ventos; aliis sub gurgite vasto
<Verg. Aen. 6.742>	infectum eluitur scelus, aut exuritur igni;
<Verg. Aen. 6.743>	quisque suos patimur Manes; exinde per amplum
<Verg. Aen. 6.744>	mittimur Elysium, et pauci laeta arva tenemus;
<Verg. Aen. 6.745>	donec longa dies, perfecto temporis orbe,
<Verg. Aen. 6.746>	concretam exemit labem, purumque relinquit
<Verg. Aen. 6.747>	aetherium sensum atque auraï simplicis ignem. 
<Verg. Aen. 6.748>	Has omnes, ubi mille rotam volvere per annos,
<Verg. Aen. 6.749>	Lethaeum ad fluvium deus evocat agmine magno,
<Verg. Aen. 6.750>	scilicet immemores supera ut convexa revisant,
<Verg. Aen. 6.751>	rursus et incipiant in corpora velle reverti.”
<Verg. Aen. 6.752>	Dixerat Anchises, natumque unaque Sibyllam
<Verg. Aen. 6.753>	conventus trahit in medios turbamque sonantem,
<Verg. Aen. 6.754>	et tumulum capit, unde omnes longo ordine possit
<Verg. Aen. 6.755>	adversos legere, et venientum discere vultus. 
<Verg. Aen. 6.756>	“Nunc age, Dardaniam prolem quae deinde sequatur
<Verg. Aen. 6.757>	gloria, qui maneant Itala de gente nepotes,
<Verg. Aen. 6.758>	inlustris animas nostrumque in nomen ituras,
<Verg. Aen. 6.759>	expediam dictis, et te tua fata docebo. 
<Verg. Aen. 6.760>	Ille, vides, pura iuvenis qui nititur hasta,
<Verg. Aen. 6.761>	proxuma sorte tenet lucis loca, primus ad auras
<Verg. Aen. 6.762>	aetherias Italo commixtus sanguine surget,
<Verg. Aen. 6.763>	silvius, Albanum nomen, tua postuma proles,
<Verg. Aen. 6.764>	quem tibi longaevo serum Lavinia coniunx
<Verg. Aen. 6.765>	educet silvis regem regumque parentem,
<Verg. Aen. 6.766>	unde genus Longa nostrum dominabitur Alba. 
<Verg. Aen. 6.767>	“Proxumus ille Procas, Troianae gloria gentis,
<Verg. Aen. 6.768>	et Capys, et Numitor, et qui te nomine reddet
<Verg. Aen. 6.769>	Silvius Aeneas, pariter pietate vel armis
<Verg. Aen. 6.770>	egregius, si umquam regnandam acceperit Albam. 
<Verg. Aen. 6.771>	Qui iuvenes! Quantas ostentant, aspice, vires,
<Verg. Aen. 6.772>	atque umbrata gerunt civili tempora quercu! 
<Verg. Aen. 6.773>	Hi tibi Nomentum et Gabios urbemque Fidenam,
<Verg. Aen. 6.774>	hi Collatinas imponent montibus arces,
<Verg. Aen. 6.775>	Pometios Castrumque Inui Bolamque Coramque. 
<Verg. Aen. 6.776>	Haec tum nomina erunt, nunc sunt sine nomine terrae. 
<Verg. Aen. 6.777>	“Quin et avo comitem sese Mavortius addet
<Verg. Aen. 6.778>	Romulus, Assaraci quem sanguinis Ilia mater
<Verg. Aen. 6.779>	educet. Viden, ut geminae stant vertice cristae,
<Verg. Aen. 6.780>	et pater ipse suo superum iam signat honore? 
<Verg. Aen. 6.781>	En, huius, nate, auspiciis illa incluta Roma
<Verg. Aen. 6.782>	imperium terris, animos aequabit Olympo,
<Verg. Aen. 6.783>	septemque una sibi muro circumdabit arces,
<Verg. Aen. 6.784>	felix prole virum: qualis Berecyntia mater
<Verg. Aen. 6.785>	invehitur curru Phrygias turrita per urbes,
<Verg. Aen. 6.786>	laeta deum partu, centum complexa nepotes,
<Verg. Aen. 6.787>	omnes caelicolas, omnes supera alta tenentes. 
<Verg. Aen. 6.788>	“Huc geminas nunc flecte acies, hanc aspice gentem
<Verg. Aen. 6.789>	Romanosque tuos. Hic Caesar et omnis Iuli
<Verg. Aen. 6.790>	progenies magnum caeli ventura sub axem. 
<Verg. Aen. 6.791>	Hic vir, hic est, tibi quem promitti saepius audis,
<Verg. Aen. 6.792>	Augustus Caesar, Divi genus, aurea condet
<Verg. Aen. 6.793>	saecula qui rursus Latio regnata per arva
<Verg. Aen. 6.794>	Saturno quondam, super et Garamantas et Indos
<Verg. Aen. 6.795>	proferet imperium: iacet extra sidera tellus,
<Verg. Aen. 6.796>	extra anni solisque vias, ubi caelifer Atlas
<Verg. Aen. 6.797>	axem umero torquet stellis ardentibus aptum. 
<Verg. Aen. 6.798>	Huius in adventum iam nunc et Caspia regna
<Verg. Aen. 6.799>	responsis horrent divom et Maeotia tellus,
<Verg. Aen. 6.800>	et septemgemini turbant trepida ostia Nili. 
<Verg. Aen. 6.801>	Nec vero Alcides tantum telluris obivit,
<Verg. Aen. 6.802>	fixerit aeripedem cervam licet, aut Erymanthi
<Verg. Aen. 6.803>	pacarit nemora, et Lernam tremefecerit arcu;
<Verg. Aen. 6.804>	nec, qui pampineis victor iuga flectit habenis,
<Verg. Aen. 6.805>	Liber, agens celso Nysae de vertice tigres. 
<Verg. Aen. 6.806>	aut dubitamus adhuc virtute extendere vires,
<Verg. Aen. 6.807>	aut metus Ausonia prohibet consistere terra? 
<Verg. Aen. 6.808>	“Quis procul ille autem ramis insignis olivae
<Verg. Aen. 6.809>	sacra ferens? Nosco crines incanaque menta
<Verg. Aen. 6.810>	regis Romani, primus qui legibus urbem
<Verg. Aen. 6.811>	fundabit, Curibus parvis et paupere terra
<Verg. Aen. 6.812>	missus in imperium magnum. Cui deinde subibit,
<Verg. Aen. 6.813>	otia qui rumpet patriae residesque movebit
<Verg. Aen. 6.814>	Tullus in arma viros et iam desueta triumphis
<Verg. Aen. 6.815>	agmina. Quem iuxta sequitur iactantior Ancus,
<Verg. Aen. 6.816>	nunc quoque iam nimium gaudens popularibus auris. 
<Verg. Aen. 6.817>	Vis et Tarquinios reges, animamque superbam
<Verg. Aen. 6.818>	ultoris Bruti, fascesque videre receptos? 
<Verg. Aen. 6.819>	Consulis imperium hic primus saevasque secures
<Verg. Aen. 6.820>	accipiet, natosque pater nova bella moventes
<Verg. Aen. 6.821>	ad poenam pulchra pro libertate vocabit. 
<Verg. Aen. 6.822>	Infelix, utcumque ferent ea facta minores,
<Verg. Aen. 6.823>	vincet amor patriae laudumque immensa cupido. 
<Verg. Aen. 6.824>	Quin Decios Drusosque procul saevumque securi
<Verg. Aen. 6.825>	aspice Torquatum et referentem signa Camillum. 
<Verg. Aen. 6.826>	Illae autem, paribus quas fulgere cernis in armis,
<Verg. Aen. 6.827>	concordes animae nunc et dum nocte premuntur,
<Verg. Aen. 6.828>	heu quantum inter se bellum, si lumina vitae
<Verg. Aen. 6.829>	attigerint, quantas acies stragemque ciebunt! 
<Verg. Aen. 6.830>	Aggeribus socer Alpinis atque arce Monoeci
<Verg. Aen. 6.831>	descendens, gener adversis instructus Eois. 
<Verg. Aen. 6.832>	Ne, pueri, ne tanta animis adsuescite bella,
<Verg. Aen. 6.833>	neu patriae validas in viscera vertite vires;
<Verg. Aen. 6.834>	tuque prior, tu parce, genus qui ducis Olympo,
<Verg. Aen. 6.835>	proice tela manu, sanguis meus! — 
<Verg. Aen. 6.836>	“Ille triumphata Capitolia ad alta Corintho
<Verg. Aen. 6.837>	victor aget currum, caesis insignis Achivis. 
<Verg. Aen. 6.838>	Eruet ille Argos Agamemnoniasque Mycenas,
<Verg. Aen. 6.839>	ipsumque Aeaciden, genus armipotentis Achilli,
<Verg. Aen. 6.840>	ultus avos Troiae, templa et temerata Minervae. 
<Verg. Aen. 6.841>	Quis te, magne Cato, tacitum, aut te, Cosse, relinquat? 
<Verg. Aen. 6.842>	Quis Gracchi genus, aut geminos, duo fulmina belli,
<Verg. Aen. 6.843>	Scipiadas, cladem Libyae, parvoque potentem
<Verg. Aen. 6.844>	Fabricium vel te sulco Serrane, serentem? 
<Verg. Aen. 6.845>	quo fessum rapitis, Fabii? Tu Maxumus ille es,
<Verg. Aen. 6.846>	unus qui nobis cunctando restituis rem. 
<Verg. Aen. 6.847>	Excudent alii spirantia mollius aera,
<Verg. Aen. 6.848>	credo equidem, vivos ducent de marmore voltus,
<Verg. Aen. 6.849>	orabunt causas melius, caelique meatus
<Verg. Aen. 6.850>	describent radio, et surgentia sidera dicent:
<Verg. Aen. 6.851>	tu regere imperio populos, Romane, memento;
<Verg. Aen. 6.852>	hae tibi erunt artes; pacisque imponere morem,
<Verg. Aen. 6.853>	parcere subiectis, et debellare superbos.”
<Verg. Aen. 6.854>	Sic pater Anchises, atque haec mirantibus addit:
<Verg. Aen. 6.855>	“Aspice, ut insignis spoliis Marcellus opimis
<Verg. Aen. 6.856>	ingreditur, victorque viros supereminet omnes! 
<Verg. Aen. 6.857>	Hic rem Romanam, magno turbante tumultu,
<Verg. Aen. 6.858>	sistet, eques sternet Poenos Gallumque rebellem,
<Verg. Aen. 6.859>	tertiaque arma patri suspendet capta Quirino.”
<Verg. Aen. 6.860>	Atque hic Aeneas; una namque ire videbat
<Verg. Aen. 6.861>	egregium forma iuvenem et fulgentibus armis,
<Verg. Aen. 6.862>	sed frons laeta parum, et deiecto lumina voltu:
<Verg. Aen. 6.863>	“Quis, pater, ille, virum qui sic comitatur euntem? 
<Verg. Aen. 6.864>	Filius, anne aliquis magna de stirpe nepotum? 
<Verg. Aen. 6.865>	Quis strepitus circa comitum! Quantum instar in ipso! 
<Verg. Aen. 6.866>	Sed nox atra caput tristi circumvolat umbra.”
<Verg. Aen. 6.867>	Tum pater Anchises, lacrimis ingressus obortis:
<Verg. Aen. 6.868>	“O gnate, ingentem luctum ne quaere tuorum;
<Verg. Aen. 6.869>	ostendent terris hunc tantum fata, neque ultra
<Verg. Aen. 6.870>	esse sinent. Nimium vobis Romana propago
<Verg. Aen. 6.871>	visa potens, Superi, propria haec si dona fuissent. 
<Verg. Aen. 6.872>	Quantos ille virum magnam Mavortis ad urbem
<Verg. Aen. 6.873>	campus aget gemitus, vel quae, Tiberine, videbis
<Verg. Aen. 6.874>	funera, cum tumulum praeterlabere recentem! 
<Verg. Aen. 6.875>	Nec puer Iliaca quisquam de gente Latinos
<Verg. Aen. 6.876>	in tantum spe tollet avos, nec Romula quondam
<Verg. Aen. 6.877>	ullo se tantum tellus iactabit alumno. 
<Verg. Aen. 6.878>	Heu pietas, heu prisca fides, invictaque bello
<Verg. Aen. 6.879>	dextera! Non illi se quisquam impune tulisset
<Verg. Aen. 6.880>	obvius armato, seu cum pedes iret in hostem,
<Verg. Aen. 6.881>	seu spumantis equi foderet calcaribus armos. 
<Verg. Aen. 6.882>	Heu, miserande puer, si qua fata aspera rumpas,
<Verg. Aen. 6.883>	tu Marcellus eris. Manibus date lilia plenis,
<Verg. Aen. 6.884>	purpureos spargam flores, animamque nepotis
<Verg. Aen. 6.885>	his saltem adcumulem donis, et fungar inani
<Verg. Aen. 6.886>	munere” — Sic tota passim regione vagantur
<Verg. Aen. 6.887>	aëris in campis latis, atque omnia lustrant. 
<Verg. Aen. 6.888>	Quae postquam Anchises natum per singula duxit,
<Verg. Aen. 6.889>	incenditque animum famae venientis amore,
<Verg. Aen. 6.890>	exin bella viro memorat quae deinde gerenda,
<Verg. Aen. 6.891>	Laurentisque docet populos urbemque Latini,
<Verg. Aen. 6.892>	et quo quemque modo fugiatque feratque laborem. 
<Verg. Aen. 6.893>	Sunt geminae Somni portae, quarum altera fertur
<Verg. Aen. 6.894>	cornea, qua veris facilis datur exitus umbris;
<Verg. Aen. 6.895>	altera candenti perfecta nitens elephanto,
<Verg. Aen. 6.896>	sed falsa ad caelum mittunt insomnia Manes. 
<Verg. Aen. 6.897>	His ubi tum natum Anchises unaque Sibyllam
<Verg. Aen. 6.898>	prosequitur dictis, portaque emittit eburna,
<Verg. Aen. 6.899>	ille viam secat ad naves sociosque revisit:
<Verg. Aen. 6.900>	tum se ad Caietae recto fert litore portum. 
<Verg. Aen. 6.901>	[Ancora de prora iacitur, stant litore puppes.]
<Verg. Aen. 7.1>	Tu quoque litoribus nostris, Aeneia nutrix,
<Verg. Aen. 7.2>	aeternam moriens famam, Caieta, dedisti;
<Verg. Aen. 7.3>	et nunc servat honos sedem tuus ossaque nomen
<Verg. Aen. 7.4>	Hesperia in magna, siqua est ea gloria, signat. 
<Verg. Aen. 7.5>	At pius exsequiis Aeneas rite solutis,
<Verg. Aen. 7.6>	aggere composito tumuli, postquam alta quierunt
<Verg. Aen. 7.7>	aequora, tendit iter velis portumque relinquit. 
<Verg. Aen. 7.8>	Adspirant aurae in noctem nec candida cursus
<Verg. Aen. 7.9>	Luna negat, splendet tremulo sub lumine pontus. 
<Verg. Aen. 7.10>	Proxima Circaeae raduntur litora terrae,
<Verg. Aen. 7.11>	dives inaccessos ubi Solis filia lucos
<Verg. Aen. 7.12>	adsiduo resonat cantu tectisque superbis
<Verg. Aen. 7.13>	urit odoratam nocturna in lumina cedrum,
<Verg. Aen. 7.14>	arguto tenuis percurrens pectine telas. 
<Verg. Aen. 7.15>	Hinc exaudiri gemitus iraeque leonum
<Verg. Aen. 7.16>	vincla recusantum et sera sub nocte rudentum,
<Verg. Aen. 7.17>	saetigerique sues atque in praesaepibus ursi
<Verg. Aen. 7.18>	saevire ac formae magnorum ululare luporum,
<Verg. Aen. 7.19>	quos hominum ex facie dea saeva potentibus herbis
<Verg. Aen. 7.20>	induerat Circe in voltus ac terga ferarum. 
<Verg. Aen. 7.21>	Quae ne monstra pii paterentur talia Troes
<Verg. Aen. 7.22>	delati in portus neu litora dira subirent,
<Verg. Aen. 7.23>	Neptunus ventis implevit vela secundis
<Verg. Aen. 7.24>	atque fugam dedit et praeter vada fervida vexit. 
<Verg. Aen. 7.25>	Iamque rubescebat radiis mare et aethere ab alto
<Verg. Aen. 7.26>	Aurora in roseis fulgebat lutea bigis:
<Verg. Aen. 7.27>	cum venti posuere omnisque repente resedit
<Verg. Aen. 7.28>	flatus et in lento luctantur marmore tonsae. 
<Verg. Aen. 7.29>	Atque hic Aeneas ingentem ex aequore lucum
<Verg. Aen. 7.30>	prospicit. Hunc inter fluvio Tiberinus amoeno. 
<Verg. Aen. 7.31>	verticibus rapidis et multa flavus arena
<Verg. Aen. 7.32>	in mare prorumpit. Variae circumque supraque
<Verg. Aen. 7.33>	adsuetae ripis volucres et fluminis alveo
<Verg. Aen. 7.34>	aethera mulcebant cantu lucoque volabant. 
<Verg. Aen. 7.35>	flectere iter sociis terraeque advertere proras
<Verg. Aen. 7.36>	imperat et laetus fluvio succedit opaco. 
<Verg. Aen. 7.37>	Nunc age, qui reges, Erato, quae tempora rerum,
<Verg. Aen. 7.38>	quis Latio antiquo fuerit status, advena classem
<Verg. Aen. 7.39>	cum primum Ausoniis exercitus appulit oris,
<Verg. Aen. 7.40>	expediam et primae revocabo exordia pugnae. 
<Verg. Aen. 7.41>	tu vatem, tu, diva, mone. Dicam horrida bella,
<Verg. Aen. 7.42>	dicam acies actosque animis in funera reges
<Verg. Aen. 7.43>	Tyrrhenamque manum totamque sub arma coactam
<Verg. Aen. 7.44>	Hesperiam. Maior rerum mihi nascitur ordo,
<Verg. Aen. 7.45>	maius opus moveo.Rex arva Latinus et urbes
<Verg. Aen. 7.46>	iam senior longa placidas in pace regebat. 
<Verg. Aen. 7.47>	Hunc Fauno et nympha genitum Laurente Marica
<Verg. Aen. 7.48>	accipimus, Fauno Picus pater isque parentem
<Verg. Aen. 7.49>	te, Saturne, refert, tu sanguinis ultimus auctor. 
<Verg. Aen. 7.50>	filius huic fato divom prolesque virilis
<Verg. Aen. 7.51>	nulla fuit primaque oriens erepta iuventa est. 
<Verg. Aen. 7.52>	Sola domum et tantas servabat filia sedes,
<Verg. Aen. 7.53>	iam matura viro, iam plenis nubilis annis. 
<Verg. Aen. 7.54>	Multi illam magno e Latio totaque petebant
<Verg. Aen. 7.55>	Ausonia. Petit ante alios pulcherrimus omnis
<Verg. Aen. 7.56>	Turnus, avis atavisque potens, quem regia coniunx
<Verg. Aen. 7.57>	adiungi generum miro properabat amore;
<Verg. Aen. 7.58>	sed variis portenta deum terroribus obstant. 
<Verg. Aen. 7.59>	Laurus erat tecti medio in penetralibus altis,
<Verg. Aen. 7.60>	sacra comam multosque metu servata per annos,
<Verg. Aen. 7.61>	quam pater inventam, primas cum conderet arces,
<Verg. Aen. 7.62>	ipse ferebatur Phoebo sacrasse Latinus
<Verg. Aen. 7.63>	Laurentisque ab ea nomen posuisse colonis. 
<Verg. Aen. 7.64>	Huius apes summum densae (mirabile dictu),
<Verg. Aen. 7.65>	stridore ingenti liquidum trans aethera vectae,
<Verg. Aen. 7.66>	obsedere apicem, ex pedibus per mutua nexis
<Verg. Aen. 7.67>	examen subitum ramo frondente pependit. 
<Verg. Aen. 7.68>	Continuo vates: “Externum cernimus,” inquit,
<Verg. Aen. 7.69>	“adventare virum et partis petere agmen easdem
<Verg. Aen. 7.70>	partibus ex isdem et summa dominarier arce.”
<Verg. Aen. 7.71>	Praeterea, castis adolet dum altaria taedis
<Verg. Aen. 7.72>	et iuxta genitorem adstat Lavinia virgo,
<Verg. Aen. 7.73>	visa (nefas) longis comprendere crinibus ignem,
<Verg. Aen. 7.74>	[atque omnem ornatum flamma crepitante cremari]
<Verg. Aen. 7.75>	regalisque accensa comas, accensa coronam
<Verg. Aen. 7.76>	insignem gemmis, tum fumida lumine fulvo
<Verg. Aen. 7.77>	involvi ac totis Volcanum spargere tectis. 
<Verg. Aen. 7.78>	Id vero horrendum ac visu mirabile ferri:
<Verg. Aen. 7.79>	namque fore inlustrem fama fatisque canebant
<Verg. Aen. 7.80>	ipsam, sed populo magnum portendere bellum. 
<Verg. Aen. 7.81>	At rex sollicitus monstris oracula Fauni,
<Verg. Aen. 7.82>	fatidici; genitoris, adit lucosque sub alta
<Verg. Aen. 7.83>	consulit Albunea, nemorum quae maxima sacro
<Verg. Aen. 7.84>	fonte sonat saevamque exhalat opaca mephitim. 
<Verg. Aen. 7.85>	Hinc Italae gentes omnisque Oenotria tellus
<Verg. Aen. 7.86>	in dubiis responsa petunt; huc dona sacerdos
<Verg. Aen. 7.87>	Cum tulit et caesarum ovium sub nocte silenti
<Verg. Aen. 7.88>	pellibus incubuit stratis somnosque petivit,
<Verg. Aen. 7.89>	multa modis simulacra videt volitantia miris
<Verg. Aen. 7.90>	et varias audit voces fruiturque deorum
<Verg. Aen. 7.91>	couloquio atque imis Acheronta adfatur Avernis. 
<Verg. Aen. 7.92>	Hic et tum pater ipse petens responsa Latinus
<Verg. Aen. 7.93>	centum lanigeras mactabat rite bidentis
<Verg. Aen. 7.94>	atque harum effultus tergo stratisque iacebat
<Verg. Aen. 7.95>	velleribus: subita ex alto vox reddita luco est:
<Verg. Aen. 7.96>	“Ne pete conubiis natam sociare Latinis,
<Verg. Aen. 7.97>	O mea progenies, thalamis neu crede paratis:
<Verg. Aen. 7.98>	externi venient generi, qui sanguine nostrum
<Verg. Aen. 7.99>	nomen in astra ferant quorumque a stirpe nepotes
<Verg. Aen. 7.100>	omnia sub pedibus, qua Sol utrumque recurrens
<Verg. Aen. 7.101>	aspicit Oceanum, vertique regique videbunt.”
<Verg. Aen. 7.102>	Haec responsa patris Fauni monitusque silenti
<Verg. Aen. 7.103>	nocte datos non ipse suo premit ore Latinus,
<Verg. Aen. 7.104>	sed circum late volitans iam Fama per urbes
<Verg. Aen. 7.105>	Ausonias tulerat, cum Laomedontia pubes
<Verg. Aen. 7.106>	gramineo ripae religavit ab aggere classem. 
<Verg. Aen. 7.107>	Aeneas primique duces et pulcher Iulus
<Verg. Aen. 7.108>	corpora sub ramis deponunt arboris altae
<Verg. Aen. 7.109>	instituuntque dapes et adorea liba per herbam
<Verg. Aen. 7.110>	subiciunt epulis (sic Iuppiter ipse monebat)
<Verg. Aen. 7.111>	et Cereale solum pomis agrestibus augent. 
<Verg. Aen. 7.112>	Consumptis hic forte aliis ut vertere morsus
<Verg. Aen. 7.113>	exiguam in Cererem penuria adegit edendi
<Verg. Aen. 7.114>	et violare manu malisque audacibus orbem
<Verg. Aen. 7.115>	fatalis crusti patulis nec parcere quadris:
<Verg. Aen. 7.116>	“Heus! etiam mensas consumimus,” inquit Iulus,
<Verg. Aen. 7.117>	nec plura adludens. Ea vox audita laborum
<Verg. Aen. 7.118>	prima tulit finem, primamque loquentis ab ore
<Verg. Aen. 7.119>	eripuit pater ac stupefactus numine pressit. 
<Verg. Aen. 7.120>	Continuo: “Salve fatis mihi debita tellus
<Verg. Aen. 7.121>	vosque,” ait, “O fidi Troiae salvete penates:
<Verg. Aen. 7.122>	hic domus, haec patria est. Genitor mihi talia namque
<Verg. Aen. 7.123>	(nunc repeto) Anchises fatorum arcana reliquit:
<Verg. Aen. 7.124>	cum te, nate, fames ignota ad litora vectum
<Verg. Aen. 7.125>	accisis coget dapibus consumere mensas,
<Verg. Aen. 7.126>	tum sperare domos defessus ibique memento
<Verg. Aen. 7.127>	prima locare manu molirique aggere tecta. 
<Verg. Aen. 7.128>	Haec erat illa fames; haec nos suprema manebat,
<Verg. Aen. 7.129>	exiliis positura modum. 
<Verg. Aen. 7.130>	Quare agite et primo laeti cum lumine solis
<Verg. Aen. 7.131>	quae loca, quive habeant homines, ubi moenia gentis,
<Verg. Aen. 7.132>	vestigemus et a portu diversa petamus. 
<Verg. Aen. 7.133>	Nunc pateras libate Iovi precibusque vocate
<Verg. Aen. 7.134>	Anchisen genitorem, et vina reponite mensis.”
<Verg. Aen. 7.135>	Sic deinde effatus frondenti tempora ramo
<Verg. Aen. 7.136>	implicat et geniumque loci primamque deorum
<Verg. Aen. 7.137>	Tellurem nymphasque et adhuc ignota precatur
<Verg. Aen. 7.138>	flumina, tum Noctem Noctisque orientia signa
<Verg. Aen. 7.139>	Idaeumque Iovem Phrygiamque ex ordine matrem
<Verg. Aen. 7.140>	invocat et duplicis caeloque ereboque parentis. 
<Verg. Aen. 7.141>	Hic pater omnipotens ter caelo clarus ab alto
<Verg. Aen. 7.142>	intonuit radiisque ardentem lucis et auro
<Verg. Aen. 7.143>	ipse manu quatiens ostendit ab aethere nubem. 
<Verg. Aen. 7.144>	Diditur hic subito Troiana per agmina rumor
<Verg. Aen. 7.145>	advenisse diem, quo debita moenia condant. 
<Verg. Aen. 7.146>	Certatim instaurant epulas atque omine magno
<Verg. Aen. 7.147>	crateras laeti statuunt et vina coronant. 
<Verg. Aen. 7.148>	Postera cum prima lustrabat lampade terras
<Verg. Aen. 7.149>	orta dies, urbem et finis et litora gentis
<Verg. Aen. 7.150>	diversi explorant: haec fontis stagna Numici,
<Verg. Aen. 7.151>	hunc Thybrim fluvium, hic fortis habitare Latinos. 
<Verg. Aen. 7.152>	Tum satus Anchisa delectos ordine ab omni
<Verg. Aen. 7.153>	centum oratores augusta ad moenia regis
<Verg. Aen. 7.154>	ire iubet, ramis velatos Palladis omnis,
<Verg. Aen. 7.155>	donaque ferre viro pacemque exposcere Teucris. 
<Verg. Aen. 7.156>	Haud mora, festinant iussi rapidisque feruntur
<Verg. Aen. 7.157>	passibus. Ipse humili designat moenia fossa
<Verg. Aen. 7.158>	moliturque locum primasque in litore sedes
<Verg. Aen. 7.159>	castrorum in morem pinnis atque aggere cingit. 
<Verg. Aen. 7.160>	Iamque iter emensi turris ac tecta Latinorum
<Verg. Aen. 7.161>	ardua cernebant iuvenes muroque subibant. 
<Verg. Aen. 7.162>	Ante urbem pueri et primaevo flore iuventus
<Verg. Aen. 7.163>	exercentur equis domitantque in pulvere currus
<Verg. Aen. 7.164>	aut acris tendunt arcus aut lenta lacertis
<Verg. Aen. 7.165>	spicula contorquent cursuque ictuque lacessunt:
<Verg. Aen. 7.166>	cum praevectus equo longaevi regis ad auris
<Verg. Aen. 7.167>	nuntius ingentis ignota in veste reportat
<Verg. Aen. 7.168>	advenisse viros. Ille intra tecta vocari
<Verg. Aen. 7.169>	imperat et solio medius consedit avito. 
<Verg. Aen. 7.170>	Tectum augustum ingens. centum sublime columnis,
<Verg. Aen. 7.171>	urbe fuit summa, Laurentis regia Pici,
<Verg. Aen. 7.172>	horrendum silvis et religione parentum. 
<Verg. Aen. 7.173>	Hic sceptra accipere et primos attollere fasces
<Verg. Aen. 7.174>	regibus omen erat, hoc illis curia templum,
<Verg. Aen. 7.175>	hae sacris sedes epulis, hic ariete caeso
<Verg. Aen. 7.176>	perpetuis soliti patres considere mensis. 
<Verg. Aen. 7.177>	Quin etiam veterum effigies ex ordine avorum
<Verg. Aen. 7.178>	antiqua e cedro, Italusque paterque Sabinus
<Verg. Aen. 7.179>	vitisator, curvam servans sub imagine falcem,
<Verg. Aen. 7.180>	Saturnusque senex Ianique bifrontis imago
<Verg. Aen. 7.181>	vestibulo astabant, aliique ab origine reges
<Verg. Aen. 7.182>	Martiaque ob patriam pugnando volnera passi. 
<Verg. Aen. 7.183>	Multaque praeterea sacris in postibus arma,
<Verg. Aen. 7.184>	captivi pendent currus curvaeque secures
<Verg. Aen. 7.185>	et cristae capitum et portarum ingentia claustra
<Verg. Aen. 7.186>	spiculaque clipeique ereptaque rostra carinis. 
<Verg. Aen. 7.187>	Ipse Quirinali lituo parvaque sedebat
<Verg. Aen. 7.188>	succinctus trabea laevaque ancile gerebat
<Verg. Aen. 7.189>	Picus, equum domitor; quem capta cupidine coniunx
<Verg. Aen. 7.190>	aurea percussum virga versumque venenis
<Verg. Aen. 7.191>	fecit avem Circe sparsitque coloribus alas. 
<Verg. Aen. 7.192>	Tali intus templo divom patriaque Latinus
<Verg. Aen. 7.193>	sede sedens Teucros ad sese in tecta vocavit,
<Verg. Aen. 7.194>	atque haec ingressis placido prior edidit ore:
<Verg. Aen. 7.195>	“Dicite, Dardanidae (neque enim nescimus et urbem
<Verg. Aen. 7.196>	et genus, auditique advertitis aequore cursum),
<Verg. Aen. 7.197>	quid petitis? Quae causa rates aut cuius egentis
<Verg. Aen. 7.198>	litus ad Ausonium tot per vada caerula vexit? 
<Verg. Aen. 7.199>	Sive errore viae seu tempestatibus acti,
<Verg. Aen. 7.200>	qualia multa mari nautae patiuntur in alto,
<Verg. Aen. 7.201>	fluminis intrastis ripas portuque sedetis,
<Verg. Aen. 7.202>	ne fugite hospitium neve ignorate Latinos
<Verg. Aen. 7.203>	Saturni gentem, haud vinclo nec legibus aequam,
<Verg. Aen. 7.204>	sponte sua veterisque dei se more tenentem. 
<Verg. Aen. 7.205>	Atque equidem memini (fama est obscurior annis)
<Verg. Aen. 7.206>	Auruncos ita ferre senes, his ortus ut agris
<Verg. Aen. 7.207>	Dardanus Idaeas Phrygiae penetravit ad urbes
<Verg. Aen. 7.208>	Threiciamque Samum, quae nunc Samothracia fertur. 
<Verg. Aen. 7.209>	Hinc illum, Corythi Tyrrhena ab sede profectum,
<Verg. Aen. 7.210>	aurea nunc solio stellantis regia caeli
<Verg. Aen. 7.211>	accipit et numerum divorum altaribus auget.”
<Verg. Aen. 7.212>	Dixerat, et dicta Ilioneus sic voce secutus:
<Verg. Aen. 7.213>	“Rex, genus egregium Fauni, nec fluctibus actos,
<Verg. Aen. 7.214>	atra subegit hiemps vestris succedere terris
<Verg. Aen. 7.215>	nec sidus regione viae litusve fefellit:
<Verg. Aen. 7.216>	consilio hanc omnes animisque volentibus urbem,
<Verg. Aen. 7.217>	adferimur, pulsi regnis, quae maxima quondam
<Verg. Aen. 7.218>	extremo veniens Sol aspiciebat Olympo. 
<Verg. Aen. 7.219>	Ab Iove principium generis, Iove Dardana pubes
<Verg. Aen. 7.220>	gaudet avo, rex ipse Iovis de gente suprema,
<Verg. Aen. 7.221>	Troius Aeneas, tua nos ad limina misit. 
<Verg. Aen. 7.222>	Quanta per Idaeos saevis effusa Mycenis
<Verg. Aen. 7.223>	tempestas ierit campos, quibus actus uterque
<Verg. Aen. 7.224>	Europae atque Asiae fatis concurrerit orbis,
<Verg. Aen. 7.225>	audiit et siquem tellus extrema refuso
<Verg. Aen. 7.226>	summovet oceano et siquem extenta plagarum
<Verg. Aen. 7.227>	quattuor in medio dirimit plaga solis iniqui. 
<Verg. Aen. 7.228>	Diluvio ex illo tot vasta per aequora vecti
<Verg. Aen. 7.229>	dis sedem exiguam patriis litusque rogamus
<Verg. Aen. 7.230>	innocuum et cunctis undamque auramque patentem. 
<Verg. Aen. 7.231>	Non erimus regno indecores, nec vestra feretur
<Verg. Aen. 7.232>	fama levis tantique abolescet gratia facti,
<Verg. Aen. 7.233>	nec Troiam Ausonios gremio excepisse pigebit. 
<Verg. Aen. 7.234>	Fata per Aeneae iuro dextramque potentem
<Verg. Aen. 7.235>	sive fide seu quis bello est expertus et armis:
<Verg. Aen. 7.236>	multi nos populi, multae (ne temne, quod ultro
<Verg. Aen. 7.237>	praeferimus manibus vittas ac verba precantia)
<Verg. Aen. 7.238>	et petiere sibi et voluere adiungere gentes;
<Verg. Aen. 7.239>	sed nos fata deum vestras exquirere terras
<Verg. Aen. 7.240>	imperiis egere suis. Hinc Dardanus ortus;
<Verg. Aen. 7.241>	huc repetit iussisque ingentibus urguet Apollo
<Verg. Aen. 7.242>	Tyrrhenum ad Thybrim et fontis vada sacra Numici. 
<Verg. Aen. 7.243>	Dat tibi praeterea fortunae parva prioris
<Verg. Aen. 7.244>	munera, reliquias Troia ex ardente receptas. 
<Verg. Aen. 7.245>	Hoc pater Anchises auro libabat ad aras;
<Verg. Aen. 7.246>	hoc Priami gestamen erat, cum iura vocatis
<Verg. Aen. 7.247>	more daret populis, sceptrumque sacerque tiaras
<Verg. Aen. 7.248>	Iliadumque labor vestes.”
<Verg. Aen. 7.249>	Talibus Ilionei dictis defixa Latinus
<Verg. Aen. 7.250>	obtutu tenet ora soloque immobilis haeret
<Verg. Aen. 7.251>	intentos volvens oculos. Nec purpura regem
<Verg. Aen. 7.252>	picta movet nec sceptra movent Priameia tantum,
<Verg. Aen. 7.253>	quantum in conubio natae thalamoque moratur,
<Verg. Aen. 7.254>	et veteris Fauni voluit sub pectore sortem,
<Verg. Aen. 7.255>	hunc illum fatis externa ab sede profectum
<Verg. Aen. 7.256>	portendi generum paribusque in regna vocari
<Verg. Aen. 7.257>	auspiciis, huic progeniem virtute futuram
<Verg. Aen. 7.258>	egregiam et totum quae viribus occupet orbem. 
<Verg. Aen. 7.259>	tandem laetus ait: “Di nostra incepta secundent
<Verg. Aen. 7.260>	auguriumque suum; dabitur, Troiane, quod optas,
<Verg. Aen. 7.261>	mullera nec sperno. Non vobis rege Latino
<Verg. Aen. 7.262>	divitis uber agri Troiaeve opulentia deerit. 
<Verg. Aen. 7.263>	Ipse modo Aeneas, nostri si tanta cupido est,
<Verg. Aen. 7.264>	si iungi hospitio properat sociusque vocari,
<Verg. Aen. 7.265>	adveniat voltus neve exhorrescat amicos:
<Verg. Aen. 7.266>	illi pacis erit dextram tetigisse tyranni. 
<Verg. Aen. 7.267>	vos contra regi mea nunc mandata referte. 
<Verg. Aen. 7.268>	Est mihi nata, viro gentis quam iungere nostrae
<Verg. Aen. 7.269>	non patrio ex adyto sortes, non plurima caelo
<Verg. Aen. 7.270>	monstra sinunt: generos externis adfore ab oris,
<Verg. Aen. 7.271>	hoc Latio restare canunt, qui sanguine nostrum
<Verg. Aen. 7.272>	nomen in astra ferant. Hunc illum poscere fata
<Verg. Aen. 7.273>	et reor et, siquid veri mens augurat, opto.”
<Verg. Aen. 7.274>	haec effatus equos numero pater eligit omni
<Verg. Aen. 7.275>	(stabant ter centum nitidi in praesaepibus altis):
<Verg. Aen. 7.276>	omnibus extemplo Teucris iubet ordine duci
<Verg. Aen. 7.277>	instratos ostro alipedes pictisque tapetis;
<Verg. Aen. 7.278>	aurea pectoribus demissa monilia pendent,
<Verg. Aen. 7.279>	tecti auro fulvum mandunt sub dentibus aurum;
<Verg. Aen. 7.280>	absenti Aeneae currunt geminosque iugalis
<Verg. Aen. 7.281>	semine ab aetherio, spirantis naribus ignem,
<Verg. Aen. 7.282>	illorum de gente, patri quos daedala Circe
<Verg. Aen. 7.283>	supposita de matre nothos furata creavit. 
<Verg. Aen. 7.284>	Talibus Aeneadae donis dictisque Latini
<Verg. Aen. 7.285>	sublimes in equis redeunt pacemque reportant. 
<Verg. Aen. 7.286>	Ecce autem Inachiis sese referebat ab Argis
<Verg. Aen. 7.287>	saeva Iovis coniunx aurasque invecta tenebat,
<Verg. Aen. 7.288>	et laetum Aenean classemque ex aethere longe
<Verg. Aen. 7.289>	Dardaniam Siculo prospexit ab usque Pachyno. 
<Verg. Aen. 7.290>	moliri iam tecta videt, iam fidere terrae,
<Verg. Aen. 7.291>	deseruisse rates: stetit acri fixa dolore. 
<Verg. Aen. 7.292>	Tum quassans caput haec effundit pectore dicta:
<Verg. Aen. 7.293>	“Heu stirpem invisam et fatis contraria nostris
<Verg. Aen. 7.294>	fata Phrygum! Num Sigeis occumbere campis,
<Verg. Aen. 7.295>	num capti potuere capi, num incensa cremavit
<Verg. Aen. 7.296>	Troia viros? Medias acies mediosque per ignis
<Verg. Aen. 7.297>	invenere viam. At, credo, mea numina tandem
<Verg. Aen. 7.298>	fessa iacent odiis aut exsaturata quievi. 
<Verg. Aen. 7.299>	Quin etiam patria excussos infesta per undas
<Verg. Aen. 7.300>	ausa sequi et profugis toto me opponere ponto! 
<Verg. Aen. 7.301>	Absumptae in Teucros vires caelique marisque. 
<Verg. Aen. 7.302>	Quid Syrtes aut Scylla mihi, quid vasta Charybdis
<Verg. Aen. 7.303>	profuit? Optato conduntur Thybridis alveo,
<Verg. Aen. 7.304>	securi pelagi atque mei. Mars perdere gentem
<Verg. Aen. 7.305>	immanem Lapithum valuit, concessit in iras
<Verg. Aen. 7.306>	ipse deum antiquam genitor Calydona Dianae,
<Verg. Aen. 7.307>	quod scelus aut Lapithis tantum aut Calydona merentem? 
<Verg. Aen. 7.308>	Ast ego magna Iovis coniunx, nil linquere inausum
<Verg. Aen. 7.309>	quae potui infelix, quae memet in omnia verti,
<Verg. Aen. 7.310>	vincor ab Aenea. Quod si mea numina non sunt
<Verg. Aen. 7.311>	magna satis, dubitem haud equidem implorare quod usquam est:
<Verg. Aen. 7.312>	flectere si nequeo superos, Acheronta movebo. 
<Verg. Aen. 7.313>	Non dabitur regnis, esto, prohibere Latinis,
<Verg. Aen. 7.314>	atque immota manet fatis Lavinia coniunx:
<Verg. Aen. 7.315>	at trahere atque moras tantis licet addere rebus,
<Verg. Aen. 7.316>	at licet amborum populos exscindere regum. 
<Verg. Aen. 7.317>	Hac gener atque socer coeant mercede suorum:
<Verg. Aen. 7.318>	sanguine Troiano et Rutulo dotabere, virgo,
<Verg. Aen. 7.319>	et Bellona manet te pronuba. Nec face tantum
<Verg. Aen. 7.320>	Cisseis praegnans ignis enixa iugalis
<Verg. Aen. 7.321>	quin idem Veneri partus suus et Paris alter
<Verg. Aen. 7.322>	funestaeque iterum recidiva in Pergama taedae.”
<Verg. Aen. 7.323>	Haec ubi dicta dedit, terras Horrenda petivit:
<Verg. Aen. 7.324>	luctificam Allecto dirarum ab sede dearum
<Verg. Aen. 7.325>	infernisque ciet tenebris, cui tristia bella
<Verg. Aen. 7.326>	iraeque insidiaeque et crimina noxia cordi. 
<Verg. Aen. 7.327>	Odit et ipse pater Pluton, odere sorores
<Verg. Aen. 7.328>	Tartareae monstrum: tot sese vertit in ora,
<Verg. Aen. 7.329>	tam saevae facies, tot pullulat atra colubris. 
<Verg. Aen. 7.330>	Quam Iuno his acuit verbis ac talia fatur:
<Verg. Aen. 7.331>	“Hunc mihi da proprium, virgo sata Nocte, laborem,
<Verg. Aen. 7.332>	hanc operam, ne noster honos infractave cedat
<Verg. Aen. 7.333>	fama loco, neu conubiis ambire Latinum
<Verg. Aen. 7.334>	Aeneadae possint Italosve obsidere finis. 
<Verg. Aen. 7.335>	Tu potes unanimos armare in proelia fratres
<Verg. Aen. 7.336>	atque odiis versare domos, tu verbera tectis
<Verg. Aen. 7.337>	funereasque inferre faces, tibi nomina mille,
<Verg. Aen. 7.338>	mille nocendi artes. Fecundum concute pectus,
<Verg. Aen. 7.339>	disice compositam pacem, sere crimina belli:
<Verg. Aen. 7.340>	arma velit poscatque simul rapiatque inventus.”
<Verg. Aen. 7.341>	Exin Gorgoneis Allecto infecta venenis
<Verg. Aen. 7.342>	principio Latium et Laurentis tecta tyranni
<Verg. Aen. 7.343>	celsa petit tacitumque obsedit limen Amatae,
<Verg. Aen. 7.344>	quam super adventu Teucrum Turnique hymenaeis
<Verg. Aen. 7.345>	femineae ardentem curaeque iraeque coquebant. 
<Verg. Aen. 7.346>	Huic dea caeruleis unum de crinibus anguem
<Verg. Aen. 7.347>	conicit inque sinum praecordia ad intuma subdit,
<Verg. Aen. 7.348>	quo furibunda domum monstro permisceat omnem. 
<Verg. Aen. 7.349>	Ille inter vestes et levia pectora lapsus
<Verg. Aen. 7.350>	volvitur attactu nullo fallitque furentem,
<Verg. Aen. 7.351>	vipeream inspirans animam: fit tortile collo
<Verg. Aen. 7.352>	aurum ingens coluber, fit longae taenia vittae
<Verg. Aen. 7.353>	innectitque comas, et membris lubricus errat. 
<Verg. Aen. 7.354>	Ac dum prima lues udo sublapsa veneno
<Verg. Aen. 7.355>	pertemptat sensus atque ossibus implicat ignem
<Verg. Aen. 7.356>	necdum animus toto percepit pectore flammam,
<Verg. Aen. 7.357>	mollius et solito matrum de more locuta est,
<Verg. Aen. 7.358>	multa super nata lacrimans Phrygiisque hymenaeis:
<Verg. Aen. 7.359>	“Exsulibusne datur ducenda Lavinia Teucris,
<Verg. Aen. 7.360>	O genitor, nec te miseret gnataeque tuique? 
<Verg. Aen. 7.361>	Nec matris miseret, quam primo aquilone relinquet
<Verg. Aen. 7.362>	perfidus alta petens abducta virgine praedo? 
<Verg. Aen. 7.363>	An non sic Phrygius penetrat Lacedaemona pastor
<Verg. Aen. 7.364>	Ledaeamque Helenam Troianas vexit ad urbes? 
<Verg. Aen. 7.365>	Quid tua sancta fides, quid cura antiqua tuorum
<Verg. Aen. 7.366>	et consanguineo totiens data dextera Turno? 
<Verg. Aen. 7.367>	Si gener externa petitur de gente Latinis
<Verg. Aen. 7.368>	idque sedet Faunique premunt te iussa parentis,
<Verg. Aen. 7.369>	omnem equidem sceptris terram quae libera nostris
<Verg. Aen. 7.370>	dissidet, externam reor et sic dicere divos. 
<Verg. Aen. 7.371>	Et Turno, si prima domus repetatur origo,
<Verg. Aen. 7.372>	Inachus Acrisiusque patres mediaeque Mycenae.”
<Verg. Aen. 7.373>	His ubi nequiquam dictis experta Latinum
<Verg. Aen. 7.374>	contra stare videt penitusque in viscera lapsum
<Verg. Aen. 7.375>	serpentis furiale malum totamque pererrat,
<Verg. Aen. 7.376>	tum vero infelix, ingentibus excita monstris,
<Verg. Aen. 7.377>	immensam sine more furit lymphata per urbem. 
<Verg. Aen. 7.378>	Ceu quondam torto volitans sub verbere turbo,
<Verg. Aen. 7.379>	quem pueri magno in gyro vacua atria circum
<Verg. Aen. 7.380>	intenti ludo exercent; ille actus habena
<Verg. Aen. 7.381>	curvatis fertur spatiis; stupet inscia supra
<Verg. Aen. 7.382>	inpubesque manus, mirata volubile buxum;
<Verg. Aen. 7.383>	dant animos plagae: non cursu segnior illo
<Verg. Aen. 7.384>	per medias urbes agitur populosque feroces. 
<Verg. Aen. 7.385>	Quin etiam in silvas, simulato numine Bacchi,
<Verg. Aen. 7.386>	maius adorta nefas maioremque orsa furorem
<Verg. Aen. 7.387>	evolat et natam frondosis montibus abdit,
<Verg. Aen. 7.388>	quo thalamum eripiat Teucris taedasque moretur,
<Verg. Aen. 7.389>	Euhoe Bacche, fremens, solum te virgine dignum
<Verg. Aen. 7.390>	vociferans, etenim mollis tibi sumere thyrsos,
<Verg. Aen. 7.391>	te lustrare choro, sacrum tibi pascere crinem. 
<Verg. Aen. 7.392>	Fama volat, furiisque accensas pectore matres
<Verg. Aen. 7.393>	idem omnis simul ardor agit nova quaerere tecta:
<Verg. Aen. 7.394>	deseruere domos, ventis dant colla comasque,
<Verg. Aen. 7.395>	ast aliae tremulis ululatibus aethera complent,
<Verg. Aen. 7.396>	pampineasque gerunt incinctae pellibus hastas;
<Verg. Aen. 7.397>	ipsa inter medias flagrantem fervida pinum
<Verg. Aen. 7.398>	sustinet ac natae Turnique canit hymenaeos,
<Verg. Aen. 7.399>	sanguineam torquens aciem, torvumque repente
<Verg. Aen. 7.400>	clamat: “Io matres, audite, ubi quaeque, Latinae:
<Verg. Aen. 7.401>	Siqua piis animis manet infelicis Amatae
<Verg. Aen. 7.402>	gratia, si iuris materni cura remordet,
<Verg. Aen. 7.403>	solvite crinalis vittas, capite orgia mecum.”
<Verg. Aen. 7.404>	Talem inter silvas, inter deserta ferarum,
<Verg. Aen. 7.405>	reginam Allecto stimulis agit undique Bacchi. 
<Verg. Aen. 7.406>	Postquam visa satis primos acuisse furores
<Verg. Aen. 7.407>	consiliumque omnemque domum vertisse Latini,
<Verg. Aen. 7.408>	protinus hinc fuscis tristis dea tollitur alis
<Verg. Aen. 7.409>	audacis Rutuli ad muros, quam dicitur urbem
<Verg. Aen. 7.410>	Acrisioneis Danae fundasse colonis,
<Verg. Aen. 7.411>	praecipiti delata noto. Locus Ardea quondam
<Verg. Aen. 7.412>	dictus avis, et nunc magnum manet Ardea nomen,
<Verg. Aen. 7.413>	sed fortuna fuit; tectis hic Turnus in altis
<Verg. Aen. 7.414>	iam mediam nigra carpebat nocte quietem. 
<Verg. Aen. 7.415>	Allecto torvam faciem et furialia membra
<Verg. Aen. 7.416>	exuit, in vultus sese transformat anilis;
<Verg. Aen. 7.417>	et frontem obscenam rugis arat, induit albos
<Verg. Aen. 7.418>	cum vitta crinis, tum ramum innectit olivae;
<Verg. Aen. 7.419>	fit Calybe Iunonis anus templique sacerdos
<Verg. Aen. 7.420>	et iuveni ante oculos his se cum vocibus offert:
<Verg. Aen. 7.421>	“Turne, tot incassum fusos patiere labores
<Verg. Aen. 7.422>	et tua Dardaniis transcribi sceptra colonis? 
<Verg. Aen. 7.423>	Rex tibi coniugium et quaesitas sanguine dotes
<Verg. Aen. 7.424>	abnegat, externusque in regnum quaeritur heres. 
<Verg. Aen. 7.425>	I nunc, ingratis offer te, inrise, periclis;
<Verg. Aen. 7.426>	Tyrrhenas, i, sterne acies; tege pace Latinos. 
<Verg. Aen. 7.427>	Haec adeo tibi me, placida cum nocte iaceres,
<Verg. Aen. 7.428>	ipsa palam fari omnipotens Saturnia iussit. 
<Verg. Aen. 7.429>	Quare age et armari pubem portisque moveri
<Verg. Aen. 7.430>	laetus in arma para, et Phrygios qui flumine pulchro
<Verg. Aen. 7.431>	consedere duces pictasque exure carinas. 
<Verg. Aen. 7.432>	Caelestum vis magna iubet.  Rex ipse Latinus,
<Verg. Aen. 7.433>	ni dare coniugium et dicto parere fatetur,
<Verg. Aen. 7.434>	sentiat et tandem Turnum experiatur in armis.”
<Verg. Aen. 7.435>	Hic iuvenis vatem inridens sic orsa vicissim
<Verg. Aen. 7.436>	ore refert: “Classis invectas Thybridis undam
<Verg. Aen. 7.437>	non, ut rere, meas effugit nuntius auris. 
<Verg. Aen. 7.438>	Ne tantos mihi finge metus; nec regia Iuno
<Verg. Aen. 7.439>	inmemor est nostri. 
<Verg. Aen. 7.440>	Sed te victa situ verique effeta senectus,
<Verg. Aen. 7.441>	o mater, curis nequiquam exercet et arma
<Verg. Aen. 7.442>	regum inter falsa vatem formidine ludit. 
<Verg. Aen. 7.443>	Cura tibi divom effigies et templa tueri:
<Verg. Aen. 7.444>	bella viri pacemque gerent, quis bella gerenda.”
<Verg. Aen. 7.445>	Talibus Allecto dictis exarsit in iras,
<Verg. Aen. 7.446>	at iuveni oranti subitus tremor occupat artus,
<Verg. Aen. 7.447>	deriguere oculi: tot Erinys sibilat hydris
<Verg. Aen. 7.448>	tantaque se facies aperit; tum flammea torquens
<Verg. Aen. 7.449>	lumina cunctantem et quaerentem dicere plura
<Verg. Aen. 7.450>	reppulit et geminos erexit crinibus anguis
<Verg. Aen. 7.451>	verberaque insonuit rabidoque haec addidit ore:
<Verg. Aen. 7.452>	“En ego victa situ, quam veri effeta senectus
<Verg. Aen. 7.453>	arma inter regum falsa formidine ludit. 
<Verg. Aen. 7.454>	Respice ad haec: adsum dirarum ab sede sororum,
<Verg. Aen. 7.455>	bella manu letumque gero.”
<Verg. Aen. 7.456>	Sic effata facem iuveni coniecit et atro
<Verg. Aen. 7.457>	lumine fumantis fixit sub pectore taedas. 
<Verg. Aen. 7.458>	Olli somnum ingens rumpit pavor, ossaque et artus
<Verg. Aen. 7.459>	perfundit toto proruptus corpore sudor;
<Verg. Aen. 7.460>	arma amens fremit, arma toro tectisque requirit;
<Verg. Aen. 7.461>	saevit amor ferri et scelerata insania belli,
<Verg. Aen. 7.462>	ira super: magno veluti cum flamma sonore
<Verg. Aen. 7.463>	virgea suggeritur costis undantis aëni
<Verg. Aen. 7.464>	exsultantque aestu latices, furit intus aquaï
<Verg. Aen. 7.465>	fumidus atque alte spumis exuberat amnis,
<Verg. Aen. 7.466>	nec iam se capit unda, volat vapor ater ad auras. 
<Verg. Aen. 7.467>	Ergo iter ad regem polluta pace Latinum
<Verg. Aen. 7.468>	indicit primis iuvenum et iubet arma parari,
<Verg. Aen. 7.469>	tutari Italiam, detrudere finibus hostem:
<Verg. Aen. 7.470>	se satis ambobus Teucrisque venire Latinisque. 
<Verg. Aen. 7.471>	Haec ubi dicta dedit divosque in vota vocavit,
<Verg. Aen. 7.472>	certatim sese Rutuli exhortantur in arma:
<Verg. Aen. 7.473>	hunc decus egregium formae movet atque iuventae,
<Verg. Aen. 7.474>	hunc atavi reges, hunc claris dextera factis. 
<Verg. Aen. 7.475>	Dum Turnus Rutulos animis audacibus implet,
<Verg. Aen. 7.476>	Allecto in Teucros Stygiis se concitat alis,
<Verg. Aen. 7.477>	arte nova speculata locum, quo litore pulcher
<Verg. Aen. 7.478>	insidiis cursuque feras agitabat Iulus. 
<Verg. Aen. 7.479>	Hic subitam canibus rabiem Cocytia virgo
<Verg. Aen. 7.480>	obicit et noto naris contingit odore,
<Verg. Aen. 7.481>	ut cervum ardentes agerent; quae prima laborum
<Verg. Aen. 7.482>	causa fuit belloque animos accendit agrestis. 
<Verg. Aen. 7.483>	Cervus erat forma praestanti et cornibus ingens,
<Verg. Aen. 7.484>	Tyrrhidae pueri quem matris ab ubere raptum
<Verg. Aen. 7.485>	nutribant Tyrrhusque pater, cui regia parent
<Verg. Aen. 7.486>	armenta et late custodia credita campi. 
<Verg. Aen. 7.487>	Adsuetum imperiis soror omni Silvia cura
<Verg. Aen. 7.488>	mollibus intexens ornabat cornua sertis
<Verg. Aen. 7.489>	pectebatque ferum puroque in fonte lavabat. 
<Verg. Aen. 7.490>	Ille, manum patiens mensaeque adsuetus erili,
<Verg. Aen. 7.491>	errabat silvis rursusque ad limina nota
<Verg. Aen. 7.492>	ipse domum sera quamvis se nocte ferebat. 
<Verg. Aen. 7.493>	Hunc procul errantem rabidae venantis Iuli
<Verg. Aen. 7.494>	commovere canes, fluvio cum forte secundo
<Verg. Aen. 7.495>	deflueret ripaque aestus viridante levaret. 
<Verg. Aen. 7.496>	Ipse etiam, eximiae laudis succensus amore,
<Verg. Aen. 7.497>	Ascanius curvo direxit spicula cornu;
<Verg. Aen. 7.498>	nec dextrae erranti deus afuit, actaque multo
<Verg. Aen. 7.499>	perque uterum sonitu perque ilia venit harundo. 
<Verg. Aen. 7.500>	Saucius at quadrupes nota intra tecta refugit
<Verg. Aen. 7.501>	successitque gemens stabulis questuque cruentus
<Verg. Aen. 7.502>	atque imploranti similis tectum omne replebat. 
<Verg. Aen. 7.503>	Silvia prima soror, palmis percussa lacertos,
<Verg. Aen. 7.504>	auxilium vocat et duros conclamat agrestis. 
<Verg. Aen. 7.505>	Olli, pestis enim tacitis latet aspera silvis,
<Verg. Aen. 7.506>	inprovisi adsunt, hic torre armatus obusto,
<Verg. Aen. 7.507>	stipitis hic gravidi nodis: quod cuique repertum
<Verg. Aen. 7.508>	rimanti, telum ira facit. Vocat agmina Tyrrhus,
<Verg. Aen. 7.509>	quadrifidam quercum cuneis ut forte coactis
<Verg. Aen. 7.510>	scindebat, rapta spirans immane securi. 
<Verg. Aen. 7.511>	At saeva e speculis tempus dea nacta nocendi
<Verg. Aen. 7.512>	ardua tecta petit stabuli et de culmine summo
<Verg. Aen. 7.513>	pastorale canit signum cornuque recurvo
<Verg. Aen. 7.514>	Tartaream intendit vocem, qua protinus omne
<Verg. Aen. 7.515>	contremuit nemus et silvae insonuere profundae;
<Verg. Aen. 7.516>	audiit et Triviae longe lacus, audiit amnis
<Verg. Aen. 7.517>	sulfurea Nar albus aqua fontesque Velini,
<Verg. Aen. 7.518>	et trepidae matres pressere ad pectora natos. 
<Verg. Aen. 7.519>	Tum vero ad vocem celeres, qua bucina signum
<Verg. Aen. 7.520>	dira dedit, raptis concurrunt undique telis
<Verg. Aen. 7.521>	indomiti agricolae; nec non et Troïa pubes
<Verg. Aen. 7.522>	Ascanio auxilium castris effundit apertis. 
<Verg. Aen. 7.523>	Direxere acies. Non iam certamine agresti,
<Verg. Aen. 7.524>	stipitibus duris agitur sudibusve praeustis,
<Verg. Aen. 7.525>	sed ferro ancipiti decernunt atraque late
<Verg. Aen. 7.526>	horrescit strictis seges ensibus aeraque fulgent
<Verg. Aen. 7.527>	sole lacessita et lucem sub nubila iactant:
<Verg. Aen. 7.528>	fluctus uti primo coepit cum albescere vento,
<Verg. Aen. 7.529>	paulatim sese tollit mare et altius undas
<Verg. Aen. 7.530>	erigit, inde imo consurgit ad aethera fundo. 
<Verg. Aen. 7.531>	Hic iuvenis primam ante aciem stridente sagitta,
<Verg. Aen. 7.532>	natorum Tyrrhi fuerat qui maximus, Almo,
<Verg. Aen. 7.533>	sternitur; haesit enim sub gutture volnus et udae
<Verg. Aen. 7.534>	vocis iter tenuemque inclusit sanguine vitam. 
<Verg. Aen. 7.535>	Corpora multa virum circa seniorque Galaesus,
<Verg. Aen. 7.536>	dum paci medium se offert, iustissimus unus
<Verg. Aen. 7.537>	qui fuit Ausoniisque olim ditissimus arvis:
<Verg. Aen. 7.538>	quinque greges illi balantum, quina redibant
<Verg. Aen. 7.539>	armenta, et terram centum vertebat aratris. 
<Verg. Aen. 7.540>	Atque ea per campos aequo dum Marte geruntur,
<Verg. Aen. 7.541>	promissi dea facta potens, ubi sanguine bellum
<Verg. Aen. 7.542>	imbuit et primae commisit funera pugnae,
<Verg. Aen. 7.543>	deserit Hesperiam et caeli convexa per auras
<Verg. Aen. 7.544>	Iunonem victrix adfatur voce superba:
<Verg. Aen. 7.545>	“En, perfecta tibi bello discordia tristi:
<Verg. Aen. 7.546>	dic in amicitiam coeant et foedera iungant. 
<Verg. Aen. 7.547>	Quando quidem Ausonio respersi sanguine Teucros,
<Verg. Aen. 7.548>	hoc etiam his addam, tua si mihi certa voluntas:
<Verg. Aen. 7.549>	finitimas in bella feram rumoribus urbes
<Verg. Aen. 7.550>	accendamque animos insani Martis amore,
<Verg. Aen. 7.551>	undique ut auxilio veniunt; spargam arma per agros.”
<Verg. Aen. 7.552>	Tum contra Iuno; “Terrorum et fraudis abunde est;
<Verg. Aen. 7.553>	stant belli causae, pugnatur comminus armis,
<Verg. Aen. 7.554>	quae fors prima dedit sanguis novus imbuit arma. 
<Verg. Aen. 7.555>	Talia coniugia et talis celebrent hymenaeos
<Verg. Aen. 7.556>	egregium Veneris genus et rex ipse Latinus. 
<Verg. Aen. 7.557>	Te super aetherias errare licentius auras
<Verg. Aen. 7.558>	haud pater ille velit, summi regnator Olympi:
<Verg. Aen. 7.559>	cede locis; ego, siqua super fortuna laborum est,
<Verg. Aen. 7.560>	ipsa regam.” Talis dederat Saturnia voces. 
<Verg. Aen. 7.561>	Illa autem attollit stridentis anguibus alas
<Verg. Aen. 7.562>	Cocytique petit sedem, supera ardua linquens. 
<Verg. Aen. 7.563>	Est locus Italiae medio sub montibus altis,
<Verg. Aen. 7.564>	nobilis et fama multis memoratus in oris,
<Verg. Aen. 7.565>	Amsancti valles: densis hunc frondibus atrum
<Verg. Aen. 7.566>	urguet utrimque latus nemoris, medioque fragosus
<Verg. Aen. 7.567>	dat sonitum saxis et torto vertice torrens. 
<Verg. Aen. 7.568>	Hic specus horrendum et saevi spiracula Ditis
<Verg. Aen. 7.569>	monstrantur, ruptoque ingens Acheronte vorago
<Verg. Aen. 7.570>	pestiferas aperit fauces, quis condita Erinys,
<Verg. Aen. 7.571>	invisum numen, terras caelumque levabat. 
<Verg. Aen. 7.572>	Nec minus interea extremam Saturnia bello
<Verg. Aen. 7.573>	imponit regina manum. Ruit omnis in urbem
<Verg. Aen. 7.574>	pastorum ex acie numerus caesosque reportant
<Verg. Aen. 7.575>	Almonem puerum foedatique ora Galaesi
<Verg. Aen. 7.576>	implorantque deos obtestanturque Latinum. 
<Verg. Aen. 7.577>	Turnus adest medioque in crimine caedis et igni
<Verg. Aen. 7.578>	terrorem ingeminat: Teucros in regna vocari,
<Verg. Aen. 7.579>	stirpem admisceri Phrygiam, se limine pelli. 
<Verg. Aen. 7.580>	Tum quorum attonitae Baccho nemora avia matres
<Verg. Aen. 7.581>	insultant thiasis (neque enim leve nomen Amatae),
<Verg. Aen. 7.582>	undique collecti coeunt Martemque fatigant. 
<Verg. Aen. 7.583>	Ilicet infandum cuncti contra omina bellum,
<Verg. Aen. 7.584>	contra fata deum perverso numine poscunt,
<Verg. Aen. 7.585>	certatim regis circumstant tecta Latini. 
<Verg. Aen. 7.586>	Ille velut pelagi rupes immota resistit,
<Verg. Aen. 7.587>	ut pelagi rupes magno veniente fragore,
<Verg. Aen. 7.588>	quae sese multis circum latrantibus undis
<Verg. Aen. 7.589>	mole tenet; scopuli nequiquam et spumea circum
<Verg. Aen. 7.590>	saxa fremunt laterique inlisa refunditur alga. 
<Verg. Aen. 7.591>	Verum ubi nulla datur caecum exsuperare potestas
<Verg. Aen. 7.592>	consilium et saevae nutu Iunonis eunt res,
<Verg. Aen. 7.593>	multa deos aurasque pater testatus inanis:
<Verg. Aen. 7.594>	“Frangimur heu fatis,” inquit,  “ferimurque procella! 
<Verg. Aen. 7.595>	Ipsi has sacrilego pendetis sanguine poenas,
<Verg. Aen. 7.596>	O miseri. Te, Turne, nefas, te triste manebit
<Verg. Aen. 7.597>	supplicium, votisque deos venerabere seris. 
<Verg. Aen. 7.598>	Nam mihi parta quies, omnisque in limine portus;
<Verg. Aen. 7.599>	funere felici spolior.” Nec plura locutus
<Verg. Aen. 7.600>	saepsit se tectis rerumque reliquit habenas. 
<Verg. Aen. 7.601>	Mos erat Hesperio in Latio, quem protinus urbes
<Verg. Aen. 7.602>	Albanae coluere sacrum nunc maxima rerum
<Verg. Aen. 7.603>	Roma colit, cum prima movent in proelia Martem,
<Verg. Aen. 7.604>	sive Getis inferre manu lacrimabile bellum
<Verg. Aen. 7.605>	Hyrcanisve Arabisve parant seu tendere ad Indos
<Verg. Aen. 7.606>	Auroramque sequi Parthosque reposcere signa. 
<Verg. Aen. 7.607>	Sunt geminae belli portae (sic nomine dicunt)
<Verg. Aen. 7.608>	religione sacrae et saevi formidine Martis;
<Verg. Aen. 7.609>	centum aerei claudunt vectes aeternaque ferri
<Verg. Aen. 7.610>	robora, nec custos absistit limine Ianus:
<Verg. Aen. 7.611>	has, ubi certa sedet patribus sententia pugnae,
<Verg. Aen. 7.612>	ipse Quirinali trabea cinctuque Gabino
<Verg. Aen. 7.613>	insignis reserat stridentia limina consul,
<Verg. Aen. 7.614>	ipse vocat pugnas; sequitur tum cetera pubes,
<Verg. Aen. 7.615>	aereaque adsensu conspirant cornua rauco. 
<Verg. Aen. 7.616>	Hoc et tum Aeneadis indicere bella Latinus
<Verg. Aen. 7.617>	more iubebatur tristisque recludere portas. 
<Verg. Aen. 7.618>	Abstinuit tactu pater aversusque refugit
<Verg. Aen. 7.619>	foeda ministeria et caecis se condidit umbris. 
<Verg. Aen. 7.620>	Tum regina deum caelo delapsa morantis
<Verg. Aen. 7.621>	impulit ipsa manu portas, et cardine verso
<Verg. Aen. 7.622>	belli ferratos rumpit Saturnia postes. 
<Verg. Aen. 7.623>	Ardet inexcita Ausonia atque immobilis ante;
<Verg. Aen. 7.624>	Pars pedes ire parat campis, pars arduus altis
<Verg. Aen. 7.625>	pulverulentus equis furit; omnes arma requirunt. 
<Verg. Aen. 7.626>	Pars levis clipeos et spicula lucida tergent
<Verg. Aen. 7.627>	arvina pingui subiguntque in cote secures;
<Verg. Aen. 7.628>	signaque ferre iuvat sonitusque audire tubarum. 
<Verg. Aen. 7.629>	Quinque adeo magnae positis incudibus urbes
<Verg. Aen. 7.630>	tela novant, Atina potens Tiburque superbum,
<Verg. Aen. 7.631>	Ardea Crustumerique et turrigerae Antemnae. 
<Verg. Aen. 7.632>	Tegmina tuta cavant capitum flectuntque salignas
<Verg. Aen. 7.633>	umbonum cratis; alii thoracas aenos
<Verg. Aen. 7.634>	aut levis ocreas lento ducunt argento;
<Verg. Aen. 7.635>	vomeris huc et falcis honos, huc omnis aratri
<Verg. Aen. 7.636>	cessit amor; recoquunt patrios fornacibus enses. 
<Verg. Aen. 7.637>	Classica iamque sonant; it bello tessera signum. 
<Verg. Aen. 7.638>	Hic galeam tectis trepidus rapit, ille frementis
<Verg. Aen. 7.639>	ad iuga cogit equos clipeumque auroque trilicem
<Verg. Aen. 7.640>	loricam induitur fidoque accingitur ense. 
<Verg. Aen. 7.641>	Pandite nunc Helicona, deae, cantusque movete,
<Verg. Aen. 7.642>	qui bello exciti reges, quae quemque secutae
<Verg. Aen. 7.643>	complerint campos acies, quibus Itala iam tum
<Verg. Aen. 7.644>	floruerit terra alma viris, quibus arserit armis. 
<Verg. Aen. 7.645>	Et meministis enim, divae, et memorare potestis:
<Verg. Aen. 7.646>	ad nos vix tenuis famae perlabitur aura. 
<Verg. Aen. 7.647>	Primus init bellum Tyrrhenis asper ab oris
<Verg. Aen. 7.648>	contemptor divom Mezentius agminaque armat. 
<Verg. Aen. 7.649>	Filius huic iuxta Lausus, quo pulchrior alter
<Verg. Aen. 7.650>	non fuit excepto Laurentis corpore Turni,
<Verg. Aen. 7.651>	Lausus, equum domitor debellatorque ferarum,
<Verg. Aen. 7.652>	ducit Agyllina nequiquam ex urbe secutos
<Verg. Aen. 7.653>	mille viros, dignus, patriis qui laetior esset
<Verg. Aen. 7.654>	imperiis et cui pater haud Mezentius esset. 
<Verg. Aen. 7.655>	Post hos insignem palma per gramina currum
<Verg. Aen. 7.656>	victoresque ostentat equos satus Hercule pulchro
<Verg. Aen. 7.657>	pulcher Aventinus, clipeoque insigne paternum
<Verg. Aen. 7.658>	centum angues cinctamque gerit serpentibus hydram;
<Verg. Aen. 7.659>	collis Aventini silva quem Rhea sacerdos
<Verg. Aen. 7.660>	furtivum partu sub luminis edidit oras,
<Verg. Aen. 7.661>	mixta deo mulier, postquam Laurentia victor
<Verg. Aen. 7.662>	Geryone extincto Tirynthius attigit arva
<Verg. Aen. 7.663>	Tyrrhenoque boves in flumine lavit Hiberas. 
<Verg. Aen. 7.664>	Pila manu saevosque gerunt in bella dolones
<Verg. Aen. 7.665>	et tereti pugnant mucrone veruque Sabello. 
<Verg. Aen. 7.666>	Ipse pedes, tegumen torquens immane leonis,
<Verg. Aen. 7.667>	terribili impexum saetacum dentibus albis
<Verg. Aen. 7.668>	indutus capiti, sic regia tecta subibat,
<Verg. Aen. 7.669>	horridus, Herculeoque umeros innexus amictu. 
<Verg. Aen. 7.670>	Tum gemini fratres Tiburtia moenia linquunt,
<Verg. Aen. 7.671>	fratris Tiburti dictam cognomine gentem,
<Verg. Aen. 7.672>	Catillusque acerque Coras, Argiva iuventus,
<Verg. Aen. 7.673>	et primam ante aciem densa inter tela feruntur:
<Verg. Aen. 7.674>	ceu duo nubigenae cum vertice montis ab alto
<Verg. Aen. 7.675>	descendunt centauri, Homolen Othrymque nivalem
<Verg. Aen. 7.676>	linquentes cursu rapido; dat euntibus ingens
<Verg. Aen. 7.677>	silva locum et magno cedunt virgulta fragore. 
<Verg. Aen. 7.678>	Nec Praenestinae fundator defuit urbis,
<Verg. Aen. 7.679>	Volcano genitum pecora inter agrestia regem
<Verg. Aen. 7.680>	inventumque focis omnis quem credidit aetas
<Verg. Aen. 7.681>	Caeculus. Hunc late legio comitatur agrestis:
<Verg. Aen. 7.682>	quique altum Praeneste viri quique arva Gabinae
<Verg. Aen. 7.683>	Iunonis gelidumque Anienem et roscida rivis
<Verg. Aen. 7.684>	Hernica saxa colunt, quos dives Anagnia pascit,
<Verg. Aen. 7.685>	quos, Amasene pater. Non illis omnibus arma,
<Verg. Aen. 7.686>	nec clipei currusve sonant: pars maxima glandes
<Verg. Aen. 7.687>	liventis plumbi spargit, pars spicula gestat
<Verg. Aen. 7.688>	bina manu, fulvosque lupi de pelle galeros
<Verg. Aen. 7.689>	tegmen habent capiti, vestigia nuda sinistri
<Verg. Aen. 7.690>	instituere pedis, crudus tegit altera pero. 
<Verg. Aen. 7.691>	At Messapus, equum domitor, Neptunia proles,
<Verg. Aen. 7.692>	quem neque fas igni cuiquam nec sternere ferro,
<Verg. Aen. 7.693>	iam pridem resides populos desuetaque bello
<Verg. Aen. 7.694>	agmina in arma vocat subito ferrumque retractat. 
<Verg. Aen. 7.695>	Hi Fescenninas acies Aequosque Faliscos. 
<Verg. Aen. 7.696>	Hi Soractis habent arces Flaviniaque arva
<Verg. Aen. 7.697>	et Cimini cum monte lacum lucosque Capenos. 
<Verg. Aen. 7.698>	Ibant aequati numero regemque canebant,
<Verg. Aen. 7.699>	ceu quondam nivei liquida inter nubila cycni,
<Verg. Aen. 7.700>	cum sese e pastu referunt et longa canoros
<Verg. Aen. 7.701>	dant per colla modos, sonat amnis et Asia longe
<Verg. Aen. 7.702>	pulsa palus. 
<Verg. Aen. 7.703>	Nec quisquam aeratas acies ex agmine tanto
<Verg. Aen. 7.704>	misceri putet, aeriam sed gorgite ab alto
<Verg. Aen. 7.705>	urgueri volucrum raucarum ad litora nubem. 
<Verg. Aen. 7.706>	Ecce Sabinorum prisco de sanguine magnum
<Verg. Aen. 7.707>	agmen agens Clausus magnique ipse agminis instar,
<Verg. Aen. 7.708>	Claudia nunc a quo diffunditur et tribus et gens
<Verg. Aen. 7.709>	per Latium, postquam in partem data Roma Sabinis. 
<Verg. Aen. 7.710>	Una ingens Amiterna cohors priscique Quirites,
<Verg. Aen. 7.711>	Ereti manus omnis oliviferaeque Mutuscae;
<Verg. Aen. 7.712>	qui Nomentum urbem, qui Rosea rura Velini,
<Verg. Aen. 7.713>	qui Tetricae horrentis rupes montemque Severum
<Verg. Aen. 7.714>	Casperiamque colunt Forulosque et flumen Himellae,
<Verg. Aen. 7.715>	qui Tiberim Fabarimque bibunt, quos frigida misit
<Verg. Aen. 7.716>	Nursia, et Hortinae classes populique Latini,
<Verg. Aen. 7.717>	quosque secans infaustum interluit Allia nomen:
<Verg. Aen. 7.718>	quam multi Libyco volvuntur marmore fluctus
<Verg. Aen. 7.719>	saevus ubi Orion hibernis conditur undis;
<Verg. Aen. 7.720>	vel cum sole novo densae torrentur aristae
<Verg. Aen. 7.721>	aut Hermi campo aut Lyciae flaventibus arvis. 
<Verg. Aen. 7.722>	Scuta sonant pulsuque pedum conterrita tellus. 
<Verg. Aen. 7.723>	Hinc Agamemnonius, Troiani nominis hostis,
<Verg. Aen. 7.724>	curru iungit Halaesus equos Turnoque ferocis
<Verg. Aen. 7.725>	mille rapit populos, vertunt felicia Baccho
<Verg. Aen. 7.726>	Massica qui rastris et quos de collibus altis
<Verg. Aen. 7.727>	Aurunci misere patres, Sidicinaque iuxta
<Verg. Aen. 7.728>	aequora quique Cales linquunt, amnisque vadosi
<Verg. Aen. 7.729>	accola Volturni, pariterque Saticulus asper
<Verg. Aen. 7.730>	Oscorumque manus. Teretes sunt aclydes illis
<Verg. Aen. 7.731>	tela, sed haec lento mos est aptare flagello;
<Verg. Aen. 7.732>	laevas caetra tegit, falcati comminus enses. 
<Verg. Aen. 7.733>	Nec tu carminibus nostris indictus abibis,
<Verg. Aen. 7.734>	Oebale, quem generasse Telon Sebethide nympha
<Verg. Aen. 7.735>	fertur, Teleboum Capreas cum regna teneret,
<Verg. Aen. 7.736>	iam senior; patriis sed non et filius arvis
<Verg. Aen. 7.737>	contentus late iam tum dicione premebat
<Verg. Aen. 7.738>	Sarrastis populos et quae rigat aequora Sarnus
<Verg. Aen. 7.739>	quique Rufras Batulumque tenent atque arva Celemnae
<Verg. Aen. 7.740>	et quos maliferae despectant moenia Abellae,
<Verg. Aen. 7.741>	Teutonico ritu soliti torquere cateias,
<Verg. Aen. 7.742>	tegmina quis capitum raptus de subere cortex,
<Verg. Aen. 7.743>	aerataeque micant peltae, micat aereus ensis. 
<Verg. Aen. 7.744>	Et te montosae misere in proelia Nersae,
<Verg. Aen. 7.745>	Ufens, insignem fama et felicibus armis;
<Verg. Aen. 7.746>	horrida praecipue cui gens adsuetaque multo
<Verg. Aen. 7.747>	venatu nemorum, duris Aequicula glaebis. 
<Verg. Aen. 7.748>	Armati terram exercent, semperque recentis
<Verg. Aen. 7.749>	convectare iuvat praedas et vivere rapto. 
<Verg. Aen. 7.750>	Quin et Marruvia venit de gente sacerdos,
<Verg. Aen. 7.751>	fronde super galeam et felici comptus oliva. 
<Verg. Aen. 7.752>	Archippi regis missu, fortissimus Umbro,
<Verg. Aen. 7.753>	vipereo generi et graviter spirantibus hydris
<Verg. Aen. 7.754>	spargere qui somnos cantuque manuque solebat
<Verg. Aen. 7.755>	mulcebatque iras et morsus arte levabat. 
<Verg. Aen. 7.756>	Sed non Dardaniae medicari cuspidis ictum
<Verg. Aen. 7.757>	evaluit, neque eum iuvere in volnera cantus
<Verg. Aen. 7.758>	somniferi et Marsis quaesitae montibus herbae. 
<Verg. Aen. 7.759>	Te nemus Angitiae, vitrea te Fucinus unda,
<Verg. Aen. 7.760>	te liquidi flevere lacus. 
<Verg. Aen. 7.761>	Ibat et Hippolyti proles pulcherrima bello,
<Verg. Aen. 7.762>	Virbius, insignem quem mater Aricia misit,
<Verg. Aen. 7.763>	eductum Egeriae lucis umentia circum
<Verg. Aen. 7.764>	litora, pinguis ubi et placabilis ara Dianae. 
<Verg. Aen. 7.765>	Namque ferunt fama Hippolytum, postquam arte novercae
<Verg. Aen. 7.766>	occiderit patriasque explerit sanguine poenas
<Verg. Aen. 7.767>	turbatis distractus equis, ad sidera rursus
<Verg. Aen. 7.768>	aetheria et superas caeli venisse sub auras,
<Verg. Aen. 7.769>	Paeoniis revocatum herbis et amore Dianae. 
<Verg. Aen. 7.770>	Tum pater omnipotens, aliquem indignatus ab umbris
<Verg. Aen. 7.771>	mortalem infernis ad lumina surgere vitae,
<Verg. Aen. 7.772>	ipse repertorem medicinae talis et artis
<Verg. Aen. 7.773>	fulmine Phoebigenam Stygias detrusit ad undas. 
<Verg. Aen. 7.774>	At Trivia Hippolytum secretis alma recondit
<Verg. Aen. 7.775>	sedibus et nymphae Egeriae nemorique relegat,
<Verg. Aen. 7.776>	solus ubi in silvis Italis ignobilis aevom
<Verg. Aen. 7.777>	exigeret versoque ubi nomine Virbius esset. 
<Verg. Aen. 7.778>	Unde etiam templo Triviae lucisque sacratis
<Verg. Aen. 7.779>	cornipedes arcentur equi, quod litore currum
<Verg. Aen. 7.780>	et iuvenem monstris pavidi effudere marinis. 
<Verg. Aen. 7.781>	Filius ardentis haud setius aequore campi
<Verg. Aen. 7.782>	exercebat equos curruque in bella ruebat. 
<Verg. Aen. 7.783>	Ipse inter primos praestanti corpore Turnus
<Verg. Aen. 7.784>	vertitur arma tenens et toto vertice supra est. 
<Verg. Aen. 7.785>	Cui triplici crinita iuba galea alta Chimaeram
<Verg. Aen. 7.786>	sustinet, Aetnaeos efflantem faucibus ignis:
<Verg. Aen. 7.787>	tam magis illa fremens et tristibus effera flammis,
<Verg. Aen. 7.788>	quam magis effuso crudescunt sanguine pugnae. 
<Verg. Aen. 7.789>	At levem clipeum sublatis cornibus Io
<Verg. Aen. 7.790>	auro insignibat, iam saetis obsita, iam bos
<Verg. Aen. 7.791>	(argumentum ingens), et custos virginis Argus
<Verg. Aen. 7.792>	caelataque amnem fundens pater Inachus urna. 
<Verg. Aen. 7.793>	Insequitur nimbus peditum clipeataque totis
<Verg. Aen. 7.794>	agmina densentur campis, Argivaque pubes
<Verg. Aen. 7.795>	Auruncaeque manus, Rutuli veteresque Sicani
<Verg. Aen. 7.796>	et Sacranae acies et picti scuta Labici;
<Verg. Aen. 7.797>	qui saltus, Tiberine, tuos sacrumque Numici
<Verg. Aen. 7.798>	litus arant Rutulosque exercent vomere colles
<Verg. Aen. 7.799>	Circaeumque iugum, quis Iuppiter Anxurus arvis
<Verg. Aen. 7.800>	praesidet et viridi gaudens Feronia luco;
<Verg. Aen. 7.801>	qua Saturae iacet atra palus gelidusque per imas
<Verg. Aen. 7.802>	quaerit iter vallis atque in mare conditur Ufens. 
<Verg. Aen. 7.803>	Hos super advenit Volsca de gente Camilla
<Verg. Aen. 7.804>	agmen agens equitum et florentis aere catervas,
<Verg. Aen. 7.805>	bellatrix, non illa colo calathisve Minervae
<Verg. Aen. 7.806>	femineas adsueta manus, sed proelia virgo
<Verg. Aen. 7.807>	dura pati cursuque pedum praevertere ventos. 
<Verg. Aen. 7.808>	Illa vel intactae segetis per summa volaret
<Verg. Aen. 7.809>	gramina nec teneras cursu laesisset aristas,
<Verg. Aen. 7.810>	vel mare per medium fluctu suspensa tumenti
<Verg. Aen. 7.811>	ferret iter celeris nec tingueret aequore plantas. 
<Verg. Aen. 7.812>	Illam omnis tectis agrisque effusa iuventus
<Verg. Aen. 7.813>	turbaque miratur matrum et prospectat euntem,
<Verg. Aen. 7.814>	attonitis inhians animis, ut regius ostro
<Verg. Aen. 7.815>	velet honos levis umeros, ut fibula crinem
<Verg. Aen. 7.816>	auro internectat, Lyciam ut gerat ipsa pharetram
<Verg. Aen. 7.817>	et pastoralem praefixa cuspide myrtum.
<Verg. Aen. 8.1>	Ut belli signum Laurenti Turnus ab arce
<Verg. Aen. 8.2>	extulit et rauco strepuerunt cornua cantu,
<Verg. Aen. 8.3>	utque acris concussit equos utque impulit arma,
<Verg. Aen. 8.4>	extemplo turbati animi, simul omne tumultu
<Verg. Aen. 8.5>	coniurat trepido Latium saevitque iuventus
<Verg. Aen. 8.6>	effera. Ductores primi Messapus et Ufens
<Verg. Aen. 8.7>	contemptorque deum Mezentius undique cogunt
<Verg. Aen. 8.8>	auxilia et latos vastant cultoribus agros. 
<Verg. Aen. 8.9>	mittitur et magni Venulus Diomedis ad urbem,
<Verg. Aen. 8.10>	qui petat auxilium et Latio consistere Teucros,
<Verg. Aen. 8.11>	advectum Aenean classi victosque penatis
<Verg. Aen. 8.12>	inferre et fatis regem se dicere posci
<Verg. Aen. 8.13>	edoceat multasque viro se adiungere gentis
<Verg. Aen. 8.14>	Dardanio et late Latio increbrescere nomen. 
<Verg. Aen. 8.15>	Quid struat his coeptis, quem, si Fortuna sequatur,
<Verg. Aen. 8.16>	eventum pugnae cupiat, manifestius ipsi
<Verg. Aen. 8.17>	quam Turno regi aut regi apparere Latino. 
<Verg. Aen. 8.18>	Talia per Latium. Quae Laomedontius heros
<Verg. Aen. 8.19>	cuncta videns magno curarum fluctuat aestu,
<Verg. Aen. 8.20>	atque animum nunc huc celerem, nunc dividit illuc. 
<Verg. Aen. 8.21>	In partisque rapit varias perque omnia versat:
<Verg. Aen. 8.22>	sicut aquae tremulum labris ubi lumen aenis
<Verg. Aen. 8.23>	sole repercussum aut radiantis imagine lunae
<Verg. Aen. 8.24>	omnia pervolitat late loca iamque sub auras
<Verg. Aen. 8.25>	erigitur summique ferit lacuaria tecti. 
<Verg. Aen. 8.26>	Nox erat, et terras animalia fessa per omnis
<Verg. Aen. 8.27>	alituum pecudumque genus sopor altus habebat:
<Verg. Aen. 8.28>	cum pater in ripa gelidique sub aetheris axe
<Verg. Aen. 8.29>	Aeneas, tristi turbatus pectora bello,
<Verg. Aen. 8.30>	procubuit seramque dedit per membra quietem. 
<Verg. Aen. 8.31>	Huic deus ipse loci fluvio Tiberinus amoeno
<Verg. Aen. 8.32>	populeas inter senior se attollere frondes
<Verg. Aen. 8.33>	visus; eum tenuis glauco velabat amictu
<Verg. Aen. 8.34>	carbasus, et crinis umbrosa tegebat harundo,
<Verg. Aen. 8.35>	tum sic adfari et curas his demere dictis:
<Verg. Aen. 8.36>	“O sate gente deum, Troianam ex hostibus urbem
<Verg. Aen. 8.37>	qui revehis nobis aeternaque Pergama servas,
<Verg. Aen. 8.38>	exspectate solo Laurenti arvisque Latinis,
<Verg. Aen. 8.39>	hic tibi certa domus, certi, ne absiste, penates;
<Verg. Aen. 8.40>	neu belli terrere minis: tumor omnis et irae
<Verg. Aen. 8.41>	concessere deum. 
<Verg. Aen. 8.42>	[Iamque tibi, ne vana putes haec fingere somnum,
<Verg. Aen. 8.43>	litoreis ingens inventa sub ilicibus sus,
<Verg. Aen. 8.44>	triginta capitum fetus enixa, iacebit,
<Verg. Aen. 8.45>	alba, solo recubans, albi circum ubera nati. 
<Verg. Aen. 8.46>	Hic locus urbis erit, requies ea certa laborum
<Verg. Aen. 8.47>	ex quo ter denis urbem redeuntibus annis
<Verg. Aen. 8.48>	Ascanius clari condet cognominis Albam. 
<Verg. Aen. 8.49>	Haud incerta cano.] Nunc qua ratione quod instat
<Verg. Aen. 8.50>	expedias victor, paucis (adverte) docebo. 
<Verg. Aen. 8.51>	Arcades his oris, genus a Pallante profectum,
<Verg. Aen. 8.52>	qui regem Euandrum comites, qui signa secuti,
<Verg. Aen. 8.53>	delegere locum et posuere in montibus urbem
<Verg. Aen. 8.54>	Pallantis proavi de nomine Pallanteum. 
<Verg. Aen. 8.55>	Hi bellum adsidue ducunt cum gente Latina;
<Verg. Aen. 8.56>	hos castris adhibe socios et foedera iunge. 
<Verg. Aen. 8.57>	Ipse ego te ripis et recto flumine ducam,
<Verg. Aen. 8.58>	adversum remis superes subvectus ut amnem. 
<Verg. Aen. 8.59>	Surge age, nate dea, primisque cadentibus astris
<Verg. Aen. 8.60>	Iunoni fer rite preces iramque minasque
<Verg. Aen. 8.61>	supplicibus supera votis. Mihi victor honorem
<Verg. Aen. 8.62>	persolves. Ego sum pleno quem flumine cernis
<Verg. Aen. 8.63>	stringentem ripas et pinguia culta secantem,
<Verg. Aen. 8.64>	caeruleus Thybris, caelo gratissimus amnis. 
<Verg. Aen. 8.65>	Hic mihi magna domus, celsis caput urbibus, exit.”
<Verg. Aen. 8.66>	Dixit, deinde lacu fluvius se condidit alto,
<Verg. Aen. 8.67>	ima petens; nox Aenean somnusque reliquit. 
<Verg. Aen. 8.68>	Surgit et aetherii spectans orientia solis
<Verg. Aen. 8.69>	lumina rite cavis undam de flumine palmis
<Verg. Aen. 8.70>	sustinet ac talis effundit ad aethera voces:
<Verg. Aen. 8.71>	“Nymphae, Laurentes nymphae, genus amnibus unde est,
<Verg. Aen. 8.72>	tuque, o Thybri tuo genitor cum flumine sancto,
<Verg. Aen. 8.73>	accipite Aenean et tandem arcete periclis. 
<Verg. Aen. 8.74>	Quo te cumque lacus miserantem incommoda nostra
<Verg. Aen. 8.75>	fonte tenet, quocumque solo pulcherrimus exis,
<Verg. Aen. 8.76>	semper honore meo, semper celebrabere donis
<Verg. Aen. 8.77>	corniger hesperidum fluvius regnator aquarum. 
<Verg. Aen. 8.78>	Adsis o tantum et propius tua numina firmes.”
<Verg. Aen. 8.79>	sic memorat geminasque legit de classe biremis
<Verg. Aen. 8.80>	remigioque aptat, socios simul instruit armis. 
<Verg. Aen. 8.81>	Ecce autem subitum atque oculis mirabile monstrum;
<Verg. Aen. 8.82>	candida per silvam cum fetu concolor albo
<Verg. Aen. 8.83>	procubuit viridique in litore conspicitur sus. 
<Verg. Aen. 8.84>	Quam pius Aeneas tibi enim, tibi, maxuma Iuno,
<Verg. Aen. 8.85>	mactat sacra ferens et cum grege sistit ad aram. 
<Verg. Aen. 8.86>	Thybris ea fluvium, quam longa est, nocte tumentem
<Verg. Aen. 8.87>	leniit, et tacita refluens ita substitit unda,
<Verg. Aen. 8.88>	mitis ut in morem stagni placidaeque paludis
<Verg. Aen. 8.89>	sterneret aequor aquis, remo ut luctamen abesset. 
<Verg. Aen. 8.90>	Ergo iter inceptum celerant rumore secundo;
<Verg. Aen. 8.91>	labitur uncta vadis abies; mirantur et undae,
<Verg. Aen. 8.92>	miratur nemus insuetum fulgentia longe
<Verg. Aen. 8.93>	scuta virum fluvio pictasque innare carinas. 
<Verg. Aen. 8.94>	Olli remigio noctemque diemque fatigant
<Verg. Aen. 8.95>	et longos superant flexus variisque teguntur
<Verg. Aen. 8.96>	arboribus viridisque secant placido aequore silvas. 
<Verg. Aen. 8.97>	Sol medium caeli conscenderat igneus orbem,
<Verg. Aen. 8.98>	cum muros arcemque procul ac rara domorum
<Verg. Aen. 8.99>	tecta vident, quae nunc Romana potentia caelo
<Verg. Aen. 8.100>	aequavit, tum res inopes Euandrus habebat:
<Verg. Aen. 8.101>	ocius advertunt proras urbique propinquant. 
<Verg. Aen. 8.102>	Forte die sollemnem illo rex Arcas honorem
<Verg. Aen. 8.103>	Amphitryoniadae magno divisque ferebat
<Verg. Aen. 8.104>	ante urbem in luco. Pallas huic filius una,
<Verg. Aen. 8.105>	una omnes iuvenum primi pauperque senatus
<Verg. Aen. 8.106>	tura dabant, tepidusque cruor fumabat ad aras. 
<Verg. Aen. 8.107>	Ut celsas videre rates atque inter opacum
<Verg. Aen. 8.108>	adlabi nemus et tacitis incumbere remis,
<Verg. Aen. 8.109>	terrentur visu subito cunctique relictis
<Verg. Aen. 8.110>	consurgunt mensis. Audax quos rumpere Pallas
<Verg. Aen. 8.111>	sacra vetat raptoque volat telo obvius ipse
<Verg. Aen. 8.112>	et procul e tumulo: “Iuvenes, quae causa subegit
<Verg. Aen. 8.113>	ignotas temptare vias, quo tenditis?” inquit. 
<Verg. Aen. 8.114>	“Qui genus? Unde domo? Pacemne huc fertis an arma?”
<Verg. Aen. 8.115>	Tum pater Aeneas puppi sic fatur ab alta
<Verg. Aen. 8.116>	paciferaeque manu ramum praetendit olivae:
<Verg. Aen. 8.117>	“Troiugenas ac tela vides inimica Latinis,
<Verg. Aen. 8.118>	quos illi bello profugos egere superbo. 
<Verg. Aen. 8.119>	Euandrum petimus. Ferte haec et dicite lectos
<Verg. Aen. 8.120>	Dardaniae venisse duces socia arma rogantis.”
<Verg. Aen. 8.121>	Obstipuit tanto percussus nomine Pallas:
<Verg. Aen. 8.122>	“Egredere o quicumque es” ait “coramque parentem
<Verg. Aen. 8.123>	adloquere ac nostris succede penatibus hospes.”
<Verg. Aen. 8.124>	excepitque manu dextramque amplexus inhaesit. 
<Verg. Aen. 8.125>	Progressi subeunt luco fluviumque relinquunt. 
<Verg. Aen. 8.126>	Tum regem Aeneas dictis adfatur amicis:
<Verg. Aen. 8.127>	“Optume Graiugenum, cui me Fortuna precari
<Verg. Aen. 8.128>	et vitta comptos voluit praetendere ramos,
<Verg. Aen. 8.129>	non equidem extimui, Danaum quod ductor et Arcas
<Verg. Aen. 8.130>	quodque a stirpe fores geminis coniunctus Atridis;
<Verg. Aen. 8.131>	sed mea me virtus et sancta oracula divom
<Verg. Aen. 8.132>	cognatique patres, tua terris didita fama,
<Verg. Aen. 8.133>	coniunxere tibi et fatis egere volentem. 
<Verg. Aen. 8.134>	Dardanus, Iliacae primus pater urbis et auctor,
<Verg. Aen. 8.135>	Electra, ut Grai perhibent. Atlantide cretus,
<Verg. Aen. 8.136>	advehitur Teucros; Electram maxumus Atlas
<Verg. Aen. 8.137>	edidit, aetherios umero qui sustinet orbes
<Verg. Aen. 8.138>	vobis Mercurius pater est, quem candida Maia
<Verg. Aen. 8.139>	Cyllenae gelido conceptum vertice fudit;
<Verg. Aen. 8.140>	at Maiam, auditis si quicquam credimus, Atlas,
<Verg. Aen. 8.141>	idem Atlas generat, caeli qui sidera tollit. 
<Verg. Aen. 8.142>	Sic genus amborum scindit se sanguine ab uno. 
<Verg. Aen. 8.143>	His fretus non legatos neque prima per artem
<Verg. Aen. 8.144>	temptamenta tui pepigi: me, me ipse meumque
<Verg. Aen. 8.145>	obieci caput et supplex ad limina veni. 
<Verg. Aen. 8.146>	Gens eadem, quae te, crudeli Daunia bello
<Verg. Aen. 8.147>	insequitur; nos si pellant, nihil afore credunt,
<Verg. Aen. 8.148>	quin omnem Hesperiam penitus sua sub iuga mittant
<Verg. Aen. 8.149>	et mare quod supra teneant quodque adluit infra. 
<Verg. Aen. 8.150>	Accipe daque fidem: sunt nobis fortia bello
<Verg. Aen. 8.151>	pectora, sunt animi et rebus spectata iuventus.”
<Verg. Aen. 8.152>	Dixerat Aeneas. Ille os oculosque loquentis
<Verg. Aen. 8.153>	iamdudum et totum lustrabat lumine corpus. 
<Verg. Aen. 8.154>	Tum sic pauca refert: “Ut te, fortissime Teucrum,
<Verg. Aen. 8.155>	accipio agnoscoque libens! Ut verba parentis
<Verg. Aen. 8.156>	et vocem Anchisae magni voltumque recordor! 
<Verg. Aen. 8.157>	Nam memini Hesionae visentem regna sororis
<Verg. Aen. 8.158>	Laomedontiaden Priamum, Salamina petentem,
<Verg. Aen. 8.159>	protinus Arcadiae gelidos invisere finis. 
<Verg. Aen. 8.160>	Tum mihi prima genas vestibat flore iuventas,
<Verg. Aen. 8.161>	mirabarque duces Teucros, mirabar et ipsum
<Verg. Aen. 8.162>	Laomedontiaden, sed cunctis altior ibat
<Verg. Aen. 8.163>	Anchises: mihi mens iuvenali ardebat amore
<Verg. Aen. 8.164>	compellare virum et dextrae coniungere dextram. 
<Verg. Aen. 8.165>	Accessi et cupidus Phenei sub moenia duxi. 
<Verg. Aen. 8.166>	Ille mihi insignem pharetram Lyciasque sagittas
<Verg. Aen. 8.167>	discedens chlamydemque auro dedit intertextam
<Verg. Aen. 8.168>	frenaque bina meus quae nunc habet aurea Pallas. 
<Verg. Aen. 8.169>	Ergo et quam petitis iuncta est mihi foedere dextra,
<Verg. Aen. 8.170>	et lux cum primum terris se crastina reddet,
<Verg. Aen. 8.171>	auxilio laetos dimittam opibusque iuvabo. 
<Verg. Aen. 8.172>	Interea sacra haec, quando huc venistis amici,
<Verg. Aen. 8.173>	annua, quae differre nefas, celebrate faventes
<Verg. Aen. 8.174>	nobiscum et iam nunc sociorum adsuescite mensis.”
<Verg. Aen. 8.175>	Haec ubi dicta, dapes iubet et sublata reponi
<Verg. Aen. 8.176>	pocula gramineoque viros locat ipse sedili
<Verg. Aen. 8.177>	praecipuumque toro et villosi pelle leonis
<Verg. Aen. 8.178>	accipit Aenean solioque invitat acerno. 
<Verg. Aen. 8.179>	Tum lecti iuvenes certatim araeque sacerdos
<Verg. Aen. 8.180>	viscera tosta ferunt taurorum onerantque canistris
<Verg. Aen. 8.181>	dona laboratae Cereris Bacchumque ministrant. 
<Verg. Aen. 8.182>	Vescitur Aeneas simul et Troiana iuventus
<Verg. Aen. 8.183>	perpetui tergo bovis et lustralibus extis. 
<Verg. Aen. 8.184>	Postquam exempta fames et amor compressus edendi,
<Verg. Aen. 8.185>	rex Euandrus ait: “Non haec sollemnia nobis,
<Verg. Aen. 8.186>	has ex more dapes, hanc tanti numinis aram
<Verg. Aen. 8.187>	vana superstitio veterumque ignara deorum
<Verg. Aen. 8.188>	inposuit: saevis, hospes Troiane, periclis
<Verg. Aen. 8.189>	servati facimus meritosque novamus honores. 
<Verg. Aen. 8.190>	Iam primum saxis suspensam hanc aspice rupem,
<Verg. Aen. 8.191>	disiectae procul ut moles desertaque montis
<Verg. Aen. 8.192>	stat domus et scopuli ingentem traxere ruinam. 
<Verg. Aen. 8.193>	Hic spelunca fuit, vasto summota recessu,
<Verg. Aen. 8.194>	semihominis Caci facies quam dira tenebat
<Verg. Aen. 8.195>	solis inaccessam radiis; semperque recenti
<Verg. Aen. 8.196>	caede tepebat humus, foribusque adfixa superbis
<Verg. Aen. 8.197>	ora virum tristi pendebant pallida tabo. 
<Verg. Aen. 8.198>	Huic monstro Volcanus erat pater: illius atros
<Verg. Aen. 8.199>	ore vomens ignis magna se mole ferebat. 
<Verg. Aen. 8.200>	Attulit et nobis aliquando optantibus aetas
<Verg. Aen. 8.201>	auxilium adventumque dei. Nam maximus ultor,
<Verg. Aen. 8.202>	tergemini nece Geryonae spoliisque superbus
<Verg. Aen. 8.203>	Alcides aderat taurosque hac victor agebat
<Verg. Aen. 8.204>	ingentis, vallemque boves amnemque tenebant. 
<Verg. Aen. 8.205>	At furiis Caci mens effera, nequid inausum
<Verg. Aen. 8.206>	aut intractatum scelerisve dolive fuisset,
<Verg. Aen. 8.207>	quattuor a stabulis praestanti corpore tauros
<Verg. Aen. 8.208>	avertit, totidem forma superante iuvencas;
<Verg. Aen. 8.209>	atque hos, nequa forent pedibus vestigia rectis,
<Verg. Aen. 8.210>	cauda in speluncam tractos versisque viarum
<Verg. Aen. 8.211>	indiciis raptos saxo occultabat opaco:
<Verg. Aen. 8.212>	quaerenti nulla ad speluncam signa ferebant. 
<Verg. Aen. 8.213>	Interea, cum iam stabulis saturata moveret
<Verg. Aen. 8.214>	Amphytrioniades armenta abitumque pararet,
<Verg. Aen. 8.215>	discessu mugire boves atque omne querelis
<Verg. Aen. 8.216>	impleri nemus et colles clamore relinqui. 
<Verg. Aen. 8.217>	reddidit una boum vocem vastoque sub antro
<Verg. Aen. 8.218>	mugiit et Caci spem custodita fefellit. 
<Verg. Aen. 8.219>	Hic vero Alcidae furiis exarserat atro
<Verg. Aen. 8.220>	felle dolor: rapit arma manu nodisque gravatum
<Verg. Aen. 8.221>	robur et aerii cursu petit ardua montis. 
<Verg. Aen. 8.222>	Tum primum nostri Cacum videre timentem
<Verg. Aen. 8.223>	turbatumque oculis: fugit ilicet ocior Euro
<Verg. Aen. 8.224>	speluncamque petit, pedibus timor addidit alas. 
<Verg. Aen. 8.225>	Ut sese inclusit ruptisque immane catenis
<Verg. Aen. 8.226>	deiecit saxum, ferro quod et arte paterna
<Verg. Aen. 8.227>	pendebat, fultosque emuniit obice postis,
<Verg. Aen. 8.228>	ecce furens animis aderat Tirynthius omnemque
<Verg. Aen. 8.229>	accessum lustrans huc ora ferebat et illuc,
<Verg. Aen. 8.230>	dentibus infrendens. Ter totum fervidus ira
<Verg. Aen. 8.231>	lustrat Aventini montem, ter saxea temptat
<Verg. Aen. 8.232>	limina nequiquam, ter fessus valle resedit. 
<Verg. Aen. 8.233>	Stabat acuta silex, praecisis undique saxis
<Verg. Aen. 8.234>	speluncae dorso insurgens, altissima visu,
<Verg. Aen. 8.235>	dirarum nidis domus opportuna volucrum. 
<Verg. Aen. 8.236>	Hanc, ut prona iugo laevum incumbebat in amnem,
<Verg. Aen. 8.237>	dexter in adversum nitens concussit et imis
<Verg. Aen. 8.238>	avolsam solvit radicibus; inde repente
<Verg. Aen. 8.239>	inpulit, inpulsu quo maximus intonat aether
<Verg. Aen. 8.240>	dissultant ripae refluitque exterritus amnis. 
<Verg. Aen. 8.241>	At specus et Caci detecta apparuit ingens
<Verg. Aen. 8.242>	regia, et umbrosae penitus patuere cavernae:
<Verg. Aen. 8.243>	non secus ac siqua penitus vi terra dehiscens
<Verg. Aen. 8.244>	infernas reseret sedes et regna recludat
<Verg. Aen. 8.245>	pallida, dis invisa, superque immane barathrum
<Verg. Aen. 8.246>	cernatur, trepident inmisso lumine manes. 
<Verg. Aen. 8.247>	Ergo insperata deprensum luce repente
<Verg. Aen. 8.248>	inclusumque cavo saxo atque insueta rudentem
<Verg. Aen. 8.249>	desuper Alcides telis premit omniaque arma
<Verg. Aen. 8.250>	advocat et ramis vastisque molaribus instat. 
<Verg. Aen. 8.251>	Ille autem, neque enim fuga iam super ulla pericli,
<Verg. Aen. 8.252>	faucibus ingentem fumum (mirabile dictu)
<Verg. Aen. 8.253>	evomit involvitque domum caligine caeca,
<Verg. Aen. 8.254>	prospectum eripiens oculis, glomeratque sub antro
<Verg. Aen. 8.255>	fumiferam noctem commixtis igne tenebris. 
<Verg. Aen. 8.256>	Non tulit Alcides animis seque ipse per ignem
<Verg. Aen. 8.257>	praecipiti iecit saltu, qua plurimus undam
<Verg. Aen. 8.258>	fumus agit nebulaque ingens specus aestuat atra. 
<Verg. Aen. 8.259>	Hic Cacum in tenebris incendia vana vomentem
<Verg. Aen. 8.260>	corripit in nodum complexus et angit inhaerens
<Verg. Aen. 8.261>	elisos oculos et siccum sanguine guttur. 
<Verg. Aen. 8.262>	Panditur extemplo foribus domus atra revolsis,
<Verg. Aen. 8.263>	abstractaeque boves abiurataeque rapinae
<Verg. Aen. 8.264>	caelo ostenduntur, pedibusque informe cadaver
<Verg. Aen. 8.265>	protrahitur. Nequeunt expleri corda tuendo
<Verg. Aen. 8.266>	terribilis oculos, voltum villosaque saetis
<Verg. Aen. 8.267>	pectora semiferi atque extinctos faucibus ignis. 
<Verg. Aen. 8.268>	Ex illo celebratus honos, laetique minores
<Verg. Aen. 8.269>	servavere diem, primusque Potitius auctor
<Verg. Aen. 8.270>	et domus Herculei custos Pinaria sacri. 
<Verg. Aen. 8.271>	Hanc aram luco statuit, quae maxuma semper
<Verg. Aen. 8.272>	dicetur nobis et erit quae maxuma semper. 
<Verg. Aen. 8.273>	Quare agite, o iuvenes, tantarum in munere laudum
<Verg. Aen. 8.274>	cingite fronde comas et pocula porgite dextris
<Verg. Aen. 8.275>	communemque vocate deum et date vina volentes.”
<Verg. Aen. 8.276>	Dixerat, Herculea bicolor cum populus umbra
<Verg. Aen. 8.277>	velavitque comas foliisque innexa pependit
<Verg. Aen. 8.278>	et sacer implevit dextram scyphus. Ocius omnes
<Verg. Aen. 8.279>	in mensam laeti libant divosque precantur. 
<Verg. Aen. 8.280>	Devexo interea propior fit Vesper Olympo,
<Verg. Aen. 8.281>	iamque sacerdotes primusque Potitius ibant,
<Verg. Aen. 8.282>	pellibus in morem cincti, flammasque ferebant. 
<Verg. Aen. 8.283>	Instaurant epulas et mensae grata secundae
<Verg. Aen. 8.284>	dona ferunt cumulantque oneratis lancibus aras. 
<Verg. Aen. 8.285>	tum Salii ad cantus incensa altaria circum
<Verg. Aen. 8.286>	populeis adsunt evincti tempora ramis,
<Verg. Aen. 8.287>	hic iuvenum chorus, ille senum; qui carmine laudes
<Verg. Aen. 8.288>	Herculeas et facta ferunt: ut prima novercae
<Verg. Aen. 8.289>	monstra manu geminosque premens eliserit angues,
<Verg. Aen. 8.290>	ut bello egregias idem disiecerit urbes,
<Verg. Aen. 8.291>	Troiamque Oechaliamque, ut duros mille labores
<Verg. Aen. 8.292>	rege sub Eurystheo fatis Iunonis iniquae
<Verg. Aen. 8.293>	pertulerit. “Tu nubigenas, invicte, bimembris
<Verg. Aen. 8.294>	Hylaeeumque Pholumque, manu, tu Cresia mactas
<Verg. Aen. 8.295>	prodigia et vastum Nemeae sub rupe leonem. 
<Verg. Aen. 8.296>	Te Stygii tremuere lacus, te ianitor Orci
<Verg. Aen. 8.297>	ossa super recubans antro semesa cruento;
<Verg. Aen. 8.298>	nec te ullae facies, non terruit ipse Typhoeus,
<Verg. Aen. 8.299>	arduus arma tenens; non te rationis egentem
<Verg. Aen. 8.300>	Lernaeus turba capitum circumstetit anguis. 
<Verg. Aen. 8.301>	Salve, vera Iovis proles, decus addite divis,
<Verg. Aen. 8.302>	et nos et tua dexter adi pede sacra secundo.”
<Verg. Aen. 8.303>	Talia carminibus celebrant; super omnia Caci
<Verg. Aen. 8.304>	speluncam adiciunt spirantemque ignibus ipsum. 
<Verg. Aen. 8.305>	Consonat omne nemus strepitu collesque resultant. 
<Verg. Aen. 8.306>	Exim se cuncti divinis rebus ad urbem
<Verg. Aen. 8.307>	perfectis referunt. Ibat rex obsitus aevo
<Verg. Aen. 8.308>	et comitem Aenean iuxta natumque tenebat
<Verg. Aen. 8.309>	ingrediens varioque viam sermone levabat. 
<Verg. Aen. 8.310>	miratur facilisque oculos fert omnia circum
<Verg. Aen. 8.311>	Aeneas capiturque locis et singula laetus
<Verg. Aen. 8.312>	exquiritque auditque virum monimenta priorum. 
<Verg. Aen. 8.313>	Tum rex Euandrus, Romanae conditor arcis:
<Verg. Aen. 8.314>	“Haec nemora indigenae fauni nymphaeque tenebant
<Verg. Aen. 8.315>	gensque virum truncis et duro robore nata,
<Verg. Aen. 8.316>	quis neque mos neque cultus erat, nec iungere tauros
<Verg. Aen. 8.317>	aut componere opes norant aut parcere parto,
<Verg. Aen. 8.318>	sed rami atque asper victu venatus alebat. 
<Verg. Aen. 8.319>	Primus ab aetherio venit Saturnus Olympo,
<Verg. Aen. 8.320>	arma Iovis fugiens et regnis exsul ademptis. 
<Verg. Aen. 8.321>	Is genus indocile ac dispersum montibus altis
<Verg. Aen. 8.322>	composuit legesque dedit Latiumque vocari
<Verg. Aen. 8.323>	maluit, his quoniam latuisset tutis in oris. 
<Verg. Aen. 8.324>	Aurea quae perhibent illo sub rege fuere
<Verg. Aen. 8.325>	saecula. Sic placida populos in pace regebat,
<Verg. Aen. 8.326>	deterior donec paulatim ac decolor aetas
<Verg. Aen. 8.327>	et belli rabies et amor successit habendi. 
<Verg. Aen. 8.328>	Tum manus Ausonia et gentes venere Sicanae,
<Verg. Aen. 8.329>	saepius et nomen posuit Saturnia tellus;
<Verg. Aen. 8.330>	tum reges asperque immani corpore Thybris,
<Verg. Aen. 8.331>	a quo post Itali fluvium cognomine Thybrim
<Verg. Aen. 8.332>	diximus, amisit verum vetus Albula nomen;
<Verg. Aen. 8.333>	me pulsum patria pelagique extrema sequentem
<Verg. Aen. 8.334>	Fortuna omnipotens et ineluctabile fatum
<Verg. Aen. 8.335>	his posuere locis matrisque egere tremenda
<Verg. Aen. 8.336>	Carmentis nymphae monita et deus auctor Apollo. 
<Verg. Aen. 8.337>	Vix ea dicta: dehinc progressus monstrat et aram
<Verg. Aen. 8.338>	et Carmentalem Romani nomine portam
<Verg. Aen. 8.339>	quam memorant, nymphae priscum Carmentis honorem,
<Verg. Aen. 8.340>	vatis fatidicae, cecinit quae prima futuros
<Verg. Aen. 8.341>	Aeneadas magnos et nobile Pallanteum. 
<Verg. Aen. 8.342>	Hinc lucum ingentem quem Romulus acer Asylum
<Verg. Aen. 8.343>	rettulit et gelida monstrat sub rupe Lupercal,
<Verg. Aen. 8.344>	Parrhasio dictum Panos de more Lycaei. 
<Verg. Aen. 8.345>	Nec non et sacri monstrat nemus Argileti
<Verg. Aen. 8.346>	testaturque locum et letum docet hospitis Argi. 
<Verg. Aen. 8.347>	Hinc ad Tarpeiam sedem et Capitolia ducit,
<Verg. Aen. 8.348>	aurea nunc, olim silvestribus horrida dumis. 
<Verg. Aen. 8.349>	Iam tum religio pavidos terrebat agrestis
<Verg. Aen. 8.350>	dira loci, iam tum silvam saxumque tremebant. 
<Verg. Aen. 8.351>	Hoc nemus, hunc,” inquit, “frondoso vertice collem
<Verg. Aen. 8.352>	(quis deus incertum est) habitat deus: Arcades ipsum
<Verg. Aen. 8.353>	credunt se vidisse Iovem, cum saepe nigrantem
<Verg. Aen. 8.354>	aegida concuteret dextra nimbosque cieret. 
<Verg. Aen. 8.355>	Haec duo praeterea disiectis oppida muris,
<Verg. Aen. 8.356>	reliquias veterumque vides monimenta virorum. 
<Verg. Aen. 8.357>	Hanc Ianus pater, hanc Saturnus condidit arcem:
<Verg. Aen. 8.358>	Ianiculum huic, illi fuerat Saturnia nomen.”
<Verg. Aen. 8.359>	Talibus inter se dictis ad tecta subibant
<Verg. Aen. 8.360>	pauperis Euandri passimque armenta videbant
<Verg. Aen. 8.361>	Romanoque foro et lautis mugire Carinis. 
<Verg. Aen. 8.362>	Ut ventum ad sedes: “Haec,” inquit, “limina victor
<Verg. Aen. 8.363>	Alcides subiit, haec illum regia cepit. 
<Verg. Aen. 8.364>	Aude, hospes, contemnere opes et te quoque dignum
<Verg. Aen. 8.365>	finge deo rebusque veni non asper egenis.”
<Verg. Aen. 8.366>	dixit et angusti subter fastigia tecti
<Verg. Aen. 8.367>	ingentem Aenean duxit stratisque locavit
<Verg. Aen. 8.368>	effultum foliis et pelle Libystidis ursae. 
<Verg. Aen. 8.369>	Nox ruit et fuscis tellurem amplectitur alis. 
<Verg. Aen. 8.370>	At Venus haud animo nequiquam exterrita mater
<Verg. Aen. 8.371>	Laurentumque minis et duro mota tumultu
<Verg. Aen. 8.372>	Volcanum adloquitur thalamoque haec coniugis aureo
<Verg. Aen. 8.373>	incipit et dictis divinum adspirat amorem:
<Verg. Aen. 8.374>	“Dum bello Argolici vastabant Pergama reges
<Verg. Aen. 8.375>	debita casurasque inimicis ignibus arces,
<Verg. Aen. 8.376>	non ullum auxilium miseris, non arma rogavi
<Verg. Aen. 8.377>	artis opisque tuae nec te, carissime coniunx,
<Verg. Aen. 8.378>	incassumve tuos volui exercere labores,
<Verg. Aen. 8.379>	quamvis et Priami deberem plurima natis
<Verg. Aen. 8.380>	et durum Aeneae flevissem saepe laborem. 
<Verg. Aen. 8.381>	Nunc Iovis imperiis Rutulorum constitit oris:
<Verg. Aen. 8.382>	ergo eadem supplex venio et sanctum mihi numen
<Verg. Aen. 8.383>	arma rogo genetrix nato. Te filia Nerei,
<Verg. Aen. 8.384>	te potuit lacrimis Tithonia flectere coniunx. 
<Verg. Aen. 8.385>	Aspice qui coeant populi, quae moenia clausis
<Verg. Aen. 8.386>	ferrum acuant portis in me exscidiumque meorum.”
<Verg. Aen. 8.387>	Dixerat et niveis hinc atque hinc diva lacertis
<Verg. Aen. 8.388>	cunctantem amplexu molli fovet. Ille repente
<Verg. Aen. 8.389>	accepit solitam flammam, notusque medullas
<Verg. Aen. 8.390>	intravit calor et labefacta per ossa cucurrit:
<Verg. Aen. 8.391>	non secus atque olim tonitru cum rupta corusco
<Verg. Aen. 8.392>	ignea rima micans percurrit lumine nimbos. 
<Verg. Aen. 8.393>	Sensit laeta dolis et formae conscia coniunx. 
<Verg. Aen. 8.394>	Tum pater aeterno fatur devinctus amore:
<Verg. Aen. 8.395>	“Quid causas petis ex alto? Fiducia cessit
<Verg. Aen. 8.396>	quo tibi, diva, mei? Similis si cura fuisset,
<Verg. Aen. 8.397>	tum quoque fas nobis Teucros armare fuisset:
<Verg. Aen. 8.398>	nec pater omnipotens Troiam nec fata vetabant
<Verg. Aen. 8.399>	stare decemque alios Priamum superesse per annos. 
<Verg. Aen. 8.400>	Et nunc, si bellare paras atque haec tibi mens est,
<Verg. Aen. 8.401>	quidquid in arte mea possum promittere curae,
<Verg. Aen. 8.402>	quod fieri ferro liquidove potest electro,
<Verg. Aen. 8.403>	quantum ignes animaeque valent, absiste precando
<Verg. Aen. 8.404>	viribus indubitare tuis.” Ea verba locutus
<Verg. Aen. 8.405>	optatos dedit amplexus placidumque petivit
<Verg. Aen. 8.406>	coniugis infusus gremio per membra soporem. 
<Verg. Aen. 8.407>	Inde ubi prima quies medio iam noctis abactae
<Verg. Aen. 8.408>	curriculo expulerat somnum, cum femina primum,
<Verg. Aen. 8.409>	cui tolerare colo vitam tenuique Minerva
<Verg. Aen. 8.410>	impositum, cinerem et sopitos suscitat ignes,
<Verg. Aen. 8.411>	noctem addens operi, famulasque ad lumina longo
<Verg. Aen. 8.412>	exercet penso, castum ut servare cubile
<Verg. Aen. 8.413>	coniugis et possit parvos educere natos:
<Verg. Aen. 8.414>	haud secus Ignipotens nec tempore segnior illo
<Verg. Aen. 8.415>	mollibus e stratis opera ad fabrilia surgit. 
<Verg. Aen. 8.416>	Insula Sicanium iuxta latus Aeoliamque
<Verg. Aen. 8.417>	erigitur Liparen, fumantibus ardua saxis,
<Verg. Aen. 8.418>	quam subter specus et Cyclopum exesa caminis
<Verg. Aen. 8.419>	antra Aetnaea tonant validique incudibus ictus
<Verg. Aen. 8.420>	auditi referunt gemitus striduntque cavernis
<Verg. Aen. 8.421>	stricturae Chalybum et fornacibus ignis anhelat,
<Verg. Aen. 8.422>	Volcani domus et Volcania nomine tellus. 
<Verg. Aen. 8.423>	Hoc tunc ignipotens caelo descendit ab alto. 
<Verg. Aen. 8.424>	Ferrum exercebant vasto Cyclopes in antro,
<Verg. Aen. 8.425>	Brontesque Steropesque et nudus membra Pyragmon. 
<Verg. Aen. 8.426>	His informatum manibus iam parte polita
<Verg. Aen. 8.427>	fulmen erat, toto genitor quae plurima caelo
<Verg. Aen. 8.428>	deicit in terras, pars inperfecta manebat. 
<Verg. Aen. 8.429>	Tris imbris torti radios, tris nubis aquosae
<Verg. Aen. 8.430>	addiderant, rutili tris ignis et alitis austri:
<Verg. Aen. 8.431>	fulgores nunc horrificos sonitumque metumque
<Verg. Aen. 8.432>	miscebant operi flammisque sequacibus iras. 
<Verg. Aen. 8.433>	Parte alia Marti currumque rotasque volucris
<Verg. Aen. 8.434>	instabant, quibus ille viros, quibus excitat urbes;
<Verg. Aen. 8.435>	aegidaque horriferam, turbatae Palladis arma,
<Verg. Aen. 8.436>	certatim squamis serpentum auroque polibant
<Verg. Aen. 8.437>	conexosque anguis ipsamque in pectore divae
<Verg. Aen. 8.438>	Gorgona, desecto vertentem lumina collo. 
<Verg. Aen. 8.439>	“Tollite cuncta,” inquit, “coeptosque auferte labores,
<Verg. Aen. 8.440>	Aetnaei Cyclopes, et huc advertite mentem:
<Verg. Aen. 8.441>	arma acri facienda viro. Nunc viribus usus,
<Verg. Aen. 8.442>	nunc manibus rapidis, omni nunc arte magistra. 
<Verg. Aen. 8.443>	Praecipitate moras.” Nec plura effatus; at illi
<Verg. Aen. 8.444>	ocius incubuere omnes pariterque laborem
<Verg. Aen. 8.445>	sortiti. Fluit aes rivis aurique metallum,
<Verg. Aen. 8.446>	volnificusque chalybs vasta fornace liquescit. 
<Verg. Aen. 8.447>	Ingentum clipeum informant, unum omnia contra
<Verg. Aen. 8.448>	tela Latinorum, septenosque orbibus orbes
<Verg. Aen. 8.449>	impediunt. Alii ventosis follibus auras
<Verg. Aen. 8.450>	accipiunt redduntque, alii stridentia tingunt
<Verg. Aen. 8.451>	aera lacu. Gemit impositis incudibus antrum. 
<Verg. Aen. 8.452>	Illi inter sese multa vi bracchia tollunt
<Verg. Aen. 8.453>	in numerum versantque tenaci forcipe massam. 
<Verg. Aen. 8.454>	Haec pater Aeoliis properat dum Lemnius oris,
<Verg. Aen. 8.455>	Euandrum ex humili tecto lux suscitat alma
<Verg. Aen. 8.456>	et matutini volucrum sub culmine cantus. 
<Verg. Aen. 8.457>	Consurgit senior tunicaque inducitur artus
<Verg. Aen. 8.458>	et Tyrrhena pedum circumdat vincula plantis;
<Verg. Aen. 8.459>	tum lateri atque umeris Tegeaeum subligat ensem,
<Verg. Aen. 8.460>	demissa ab laeva pantherae terga retorquens. 
<Verg. Aen. 8.461>	Nec non et gemini custodes limine ab alto
<Verg. Aen. 8.462>	praecedunt gressumque canes comitantur erilem. 
<Verg. Aen. 8.463>	Hospitis Aeneae sedem et secreta petebat
<Verg. Aen. 8.464>	sermonum memor et promissi muneris heros. 
<Verg. Aen. 8.465>	Nec minus Aeneas se matutinus agebat. 
<Verg. Aen. 8.466>	Filius huic Pallas, illi comes ibat Achates. 
<Verg. Aen. 8.467>	Congressi iungunt dextras mediisque residunt
<Verg. Aen. 8.468>	aedibus et licito tandem sermone fruuntur. 
<Verg. Aen. 8.469>	Rex prior haec:
<Verg. Aen. 8.470>	“Maxume Teucrorum ductor, quo sospite numquam
<Verg. Aen. 8.471>	res equidem Troiae victas aut regna fatebor,
<Verg. Aen. 8.472>	nobis ad belli auxilium pro nomine tanto
<Verg. Aen. 8.473>	exiguae vires: hinc Tusco claudimur amni,
<Verg. Aen. 8.474>	hinc Rutulus premit et murum circumsonat armis. 
<Verg. Aen. 8.475>	Sed tibi ego ingentis populos opulentaque regnis
<Verg. Aen. 8.476>	iungere castra paro, quam fors inopina salutem
<Verg. Aen. 8.477>	ostentat: fatis huc te poscentibus adfers. 
<Verg. Aen. 8.478>	Haud procul hinc saxo incolitur fundata vetusto
<Verg. Aen. 8.479>	urbis Agyllinae sedes, ubi Lydia quondam
<Verg. Aen. 8.480>	gens, bello praeclara, iugis insedit Etruscis. 
<Verg. Aen. 8.481>	Hanc multos florentem annos rex deinde superbo
<Verg. Aen. 8.482>	imperio et saevis tenuit Mezentius armis. 
<Verg. Aen. 8.483>	Quid memorem infandas caedes, quid facta tyranni
<Verg. Aen. 8.484>	effera? Di capiti ipsius generique reservent! 
<Verg. Aen. 8.485>	Mortua quin etiam iungebat corpora vivis
<Verg. Aen. 8.486>	componens manibusque manus atque oribus ora,
<Verg. Aen. 8.487>	tormenti genus, et sanie taboque fluentis
<Verg. Aen. 8.488>	complexu in misero longa sic morte necabat. 
<Verg. Aen. 8.489>	at fessi tandem cives infanda furentem
<Verg. Aen. 8.490>	armati circumsistunt ipsumque domumque,
<Verg. Aen. 8.491>	obtruncant socios, ignem ad fastigia iactant. 
<Verg. Aen. 8.492>	Ille inter caedem Rutulorum elapsus in agros
<Verg. Aen. 8.493>	confugere et Turni defendier hospitis armis. 
<Verg. Aen. 8.494>	Ergo omnis furiis surrexit Etruria iustis:
<Verg. Aen. 8.495>	regem ad supplicium praesenti Marte reposcunt. 
<Verg. Aen. 8.496>	his ego te, Aenea, ductorem milibus addam. 
<Verg. Aen. 8.497>	Toto namque fremunt condensae litore puppes
<Verg. Aen. 8.498>	Signaque ferre iubent; retinet longaevus haruspex
<Verg. Aen. 8.499>	fata canens, “O Maeoniae delecta iuventus,
<Verg. Aen. 8.500>	flos veterum virtusque virum, quos iustus in hostem
<Verg. Aen. 8.501>	fert dolor et merita accendit Mezentius ira,
<Verg. Aen. 8.502>	nulli fas Italo tantam subiungere gentem:
<Verg. Aen. 8.503>	externos optate duces”; tum Etrusca resedit
<Verg. Aen. 8.504>	hoc acies campo, monitis exterrita divom. 
<Verg. Aen. 8.505>	Ipse oratores ad me regnique coronam
<Verg. Aen. 8.506>	cum sceptro misit mandatque insignia Tarchon,
<Verg. Aen. 8.507>	succedam castris Tyrrhenaque regna capessam. 
<Verg. Aen. 8.508>	Sed mihi tarda gelu saeclisque effeta senectus
<Verg. Aen. 8.509>	invidet imperium seraeque ad fortia vires. 
<Verg. Aen. 8.510>	natum exhortarer, ni mixtus matre Sabella
<Verg. Aen. 8.511>	hinc partem patriae traheret. Tu, cuius et annis
<Verg. Aen. 8.512>	et generi fatum indulgent, quem numina poscunt,
<Verg. Aen. 8.513>	ingredere, o Teucrum atque Italum fortissime ductor. 
<Verg. Aen. 8.514>	hunc tibi praeterea, spes et solacia nostri,
<Verg. Aen. 8.515>	Pallanta adiungam; sub te tolerare magistro
<Verg. Aen. 8.516>	militiam et grave Martis opus, tua cernere facta
<Verg. Aen. 8.517>	adsuescat primis et te miretur ab annis. 
<Verg. Aen. 8.518>	Arcadas huic equites bis centum, robora pubis
<Verg. Aen. 8.519>	lecta dabo totidemque suo tibi nomine Pallas.”
<Verg. Aen. 8.520>	Vix ea fatus erat, defixique ora tenebant
<Verg. Aen. 8.521>	Aeneas Anchisiades et fidus Achates
<Verg. Aen. 8.522>	multaque dura suo tristi cum corde putabant,
<Verg. Aen. 8.523>	ni signum caelo Cytherea dedisset aperto. 
<Verg. Aen. 8.524>	Namque inproviso vibratus ab aethere fulgor
<Verg. Aen. 8.525>	cum sonitu venit, et ruere omnia visa repente
<Verg. Aen. 8.526>	Tyrrhenusque tubae mugire per aethera clangor. 
<Verg. Aen. 8.527>	Suspiciunt, iterum atque iterum fragor increpat ingens:
<Verg. Aen. 8.528>	arma inter nubem caeli regione serena
<Verg. Aen. 8.529>	per sudum rutilare vident et pulsa tonare. 
<Verg. Aen. 8.530>	Obstipuere animis alii, sed Troius heros
<Verg. Aen. 8.531>	agnovit sonitum et divae promissa parentis. 
<Verg. Aen. 8.532>	Tum memorat: “Ne vero, hospes, ne quaere profecto,
<Verg. Aen. 8.533>	quem casum portenta ferant: ego poscor Olympo. 
<Verg. Aen. 8.534>	Hoc signum cecinit missuram diva creatrix,
<Verg. Aen. 8.535>	si bellum ingrueret, Volcaniaque arma per auras
<Verg. Aen. 8.536>	laturam auxilio. 
<Verg. Aen. 8.537>	Heu quantae miseris caedes Laurentibus instant;
<Verg. Aen. 8.538>	quas poenas mihi, Turne, dabis; quam multa sub undas
<Verg. Aen. 8.539>	scuta virum galeasque et fortia corpora volves,
<Verg. Aen. 8.540>	Thybri pater! Poscant acies et foedera rumpant.”
<Verg. Aen. 8.541>	Haec ubi dicta dedit, solio se tollit ab alto
<Verg. Aen. 8.542>	et primum Herculeis sopitas ignibus aras
<Verg. Aen. 8.543>	excitat hesternumque larem parvosque penatis
<Verg. Aen. 8.544>	laetus adit: mactant lectas de more bidentis
<Verg. Aen. 8.545>	Euandrus pariter, pariter Troiana iuventus. 
<Verg. Aen. 8.546>	Post hinc ad navis graditur sociosque revisit. 
<Verg. Aen. 8.547>	Quorum de numero qui sese in bella sequantur
<Verg. Aen. 8.548>	praestantis virtute legit; pars cetera prona
<Verg. Aen. 8.549>	fertur aqua segnisque secundo defluit amni,
<Verg. Aen. 8.550>	nuntia ventura Ascanio rerumque patrisque. 
<Verg. Aen. 8.551>	Dantur equi Teucris Tyrrhena petentibus arva;
<Verg. Aen. 8.552>	ducunt exsortem Aeneae, quem fulva leonis
<Verg. Aen. 8.553>	pellis obit totum, praefulgens unguibus aureis. 
<Verg. Aen. 8.554>	Fama volat parvam subito volgata per urbem,
<Verg. Aen. 8.555>	ocius ire equites Tyrrheni ad litora regis. 
<Verg. Aen. 8.556>	vota metu duplicant matres, propiusque periclo
<Verg. Aen. 8.557>	it timor, et maior Martis iam apparet imago. 
<Verg. Aen. 8.558>	tum pater Evandrus dextram complexus euntis
<Verg. Aen. 8.559>	haeret. inexpletus lacrimans, ac talia fatur:
<Verg. Aen. 8.560>	“O mihi praeteritos referat si Iuppiter annos,
<Verg. Aen. 8.561>	(qualis eram, cum primam aciem Praeneste sub ipsa
<Verg. Aen. 8.562>	stravi scutorumque incendi victor acervos
<Verg. Aen. 8.563>	et regem hac Erulum dextra sub Tartara misi,
<Verg. Aen. 8.564>	nascenti cui tris animas Feronia mater
<Verg. Aen. 8.565>	(horrendum dictu) dederat; terna arma movenda,
<Verg. Aen. 8.566>	ter Leto sternendus erat; cui tunc tamen omnis
<Verg. Aen. 8.567>	abstulit haec animas dextra et totidem exuit armis:
<Verg. Aen. 8.568>	non ego nunc dulci amplexu divellerer usquam,
<Verg. Aen. 8.569>	nate, tuo, neque finitimo Mezentius umquam
<Verg. Aen. 8.570>	huic capiti insultans tot ferro saeva dedisset
<Verg. Aen. 8.571>	funera, tam multis viduasset civibus urbem. 
<Verg. Aen. 8.572>	At vos, o superi, et divom tu maxume rector
<Verg. Aen. 8.573>	Iuppiter, Arcadii, quaeso, miserescite regis
<Verg. Aen. 8.574>	et patrias audite preces. Si numina vestra
<Verg. Aen. 8.575>	incolumem Pallanta mihi, si fata reservant,
<Verg. Aen. 8.576>	si visurus eum vivo et venturus in unum:
<Verg. Aen. 8.577>	vitam oro, patior quemvis durare laborem. 
<Verg. Aen. 8.578>	Sin aliquem infandum casum, Fortuna, minaris:
<Verg. Aen. 8.579>	nunc O nunc liceat crudelem abrumpere vitam,
<Verg. Aen. 8.580>	dum curae ambiguae, dum spes incerta futuri,
<Verg. Aen. 8.581>	dum te, care puer, mea sera et sola voluptas,
<Verg. Aen. 8.582>	complexu teneo, gravior neu nuntius auris
<Verg. Aen. 8.583>	volneret.” Haec genitor digressu dicta supremo
<Verg. Aen. 8.584>	fundebat: famuli conlapsum in tecta ferebant. 
<Verg. Aen. 8.585>	Iamque adeo exierat portis equitatus apertis,
<Verg. Aen. 8.586>	Aeneas inter primos et fidus Achates,
<Verg. Aen. 8.587>	inde alii Troiae proceres, ipse agmine Pallas
<Verg. Aen. 8.588>	in medio chlamyde et pictis conspectus in armis:
<Verg. Aen. 8.589>	qualis ubi Oceani perfusus Lucifer unda,
<Verg. Aen. 8.590>	quem Venus ante alios astrorum diligit ignis,
<Verg. Aen. 8.591>	extulit os sacrum caelo tenebrasque resolvit. 
<Verg. Aen. 8.592>	Stant pavidae in muris matres oculisque sequuntur
<Verg. Aen. 8.593>	pulveream nubem et fulgentis aere catervas. 
<Verg. Aen. 8.594>	Olli per dumos, qua proxuma meta viarum,
<Verg. Aen. 8.595>	armati tendunt; it clamor, et agmine facto
<Verg. Aen. 8.596>	quadrupedante putrem sonitu quatit ungula campum. 
<Verg. Aen. 8.597>	Est ingens gelidum lucus prope Caeritis amnem,
<Verg. Aen. 8.598>	religione patrum late sacer; undique colles
<Verg. Aen. 8.599>	inclusere cavi et nigra nemus abiete cingunt. 
<Verg. Aen. 8.600>	Silvano fama est veteres sacrasse Pelasgos,
<Verg. Aen. 8.601>	arvorum pecorisque deo, lucumque diemque,
<Verg. Aen. 8.602>	qui primi finis aliquando habuere Latinos:
<Verg. Aen. 8.603>	haud procul hinc Tarcho et Tyrrheni tuta tenebant
<Verg. Aen. 8.604>	castra locis, celsoque omnis de colle videri
<Verg. Aen. 8.605>	iam poterat legio et latis tendebat in arvis. 
<Verg. Aen. 8.606>	Huc pater Aeneas et bello lecta iuventus
<Verg. Aen. 8.607>	succedunt fessique et equos et corpora curant. 
<Verg. Aen. 8.608>	At Venus aetherios inter dea candida nimbos
<Verg. Aen. 8.609>	dona ferens aderat; natumque in valle reducta
<Verg. Aen. 8.610>	ut procul egelido secretum flumine vidit,
<Verg. Aen. 8.611>	talibus adfata est dictis seque obtulit ultro:
<Verg. Aen. 8.612>	“En perfecta mei promissa coniugis arte
<Verg. Aen. 8.613>	munera, ne mox aut Laurentis, nate, superbos
<Verg. Aen. 8.614>	aut acrem dubites in proelia poscere Turnum:”
<Verg. Aen. 8.615>	Dixit et amplexus nati Cytherea petivit,
<Verg. Aen. 8.616>	arma sub adversa posuit radiantia quercu. 
<Verg. Aen. 8.617>	Ille, deae donis et tanto laetus honore,
<Verg. Aen. 8.618>	expleri nequit atque oculos per singula volvit
<Verg. Aen. 8.619>	miraturque interque manus et bracchia versat
<Verg. Aen. 8.620>	terribilem cristis galeam flammasque vomentem
<Verg. Aen. 8.621>	fatiferumque ensem, loricam ex aere rigentem
<Verg. Aen. 8.622>	sanguineam ingentem, qualis cum caerula nubes
<Verg. Aen. 8.623>	solis inardescit radiis longeque refulget;
<Verg. Aen. 8.624>	tum levis ocreas electro auroque recocto
<Verg. Aen. 8.625>	hastamque et clipei non enarrabile textum. 
<Verg. Aen. 8.626>	Illic res Italas Romanorumque triumphos
<Verg. Aen. 8.627>	haud vatum ignarus venturique inscius aevi
<Verg. Aen. 8.628>	fecerat ignipotens, illic genus omne futurae
<Verg. Aen. 8.629>	stirpis ab Ascanio. pugnataque in ordine bella. 
<Verg. Aen. 8.630>	fecerat et viridi fetam Mavortis in antro
<Verg. Aen. 8.631>	procubuisse lupam, geminos huic ubera circum
<Verg. Aen. 8.632>	ludere pendentis pueros et lambere matrem
<Verg. Aen. 8.633>	impavidos, illam tereti cervice reflexa
<Verg. Aen. 8.634>	mulcere alternos et corpora fingere lingua. 
<Verg. Aen. 8.635>	Nec procul hinc Romam et raptas sine more Sabinas
<Verg. Aen. 8.636>	consessu caveae magnis circensibus actis
<Verg. Aen. 8.637>	addiderat subitoque novum consurgere bellum
<Verg. Aen. 8.638>	Romulidis Tatioque seni Curibusque severis. 
<Verg. Aen. 8.639>	Post idem inter se posito certamine reges
<Verg. Aen. 8.640>	armati Iovis ante aram paterasque tenentes
<Verg. Aen. 8.641>	stabant et caesa iungebant foedera porca. 
<Verg. Aen. 8.642>	Haud procul inde citae Mettum in diversa quadrigae
<Verg. Aen. 8.643>	distulerant, at tu dictis, Albane, maneres,
<Verg. Aen. 8.644>	raptabatque viri mendacis viscera Tullus
<Verg. Aen. 8.645>	per silvam, et sparsi rorabant sanguine vepres. 
<Verg. Aen. 8.646>	Nec non Tarquinium eiectum Porsenna iubebat
<Verg. Aen. 8.647>	accipere ingentique urbem obsidione premebat:
<Verg. Aen. 8.648>	Aeneadae in ferrum pro libertate ruebant. 
<Verg. Aen. 8.649>	Illum indignanti similem similemque minanti
<Verg. Aen. 8.650>	aspiceres, pontem auderet quia vellere Cocles
<Verg. Aen. 8.651>	et fluvium vinclis innaret Cloelia ruptis. 
<Verg. Aen. 8.652>	In summo custos Tarpeiae Manlius arcis
<Verg. Aen. 8.653>	stabat pro templo et Capitolia celsa tenebat,
<Verg. Aen. 8.654>	Romuleoque recens horrebat regia culmo. 
<Verg. Aen. 8.655>	Atque hic auratis volitans argenteus anser
<Verg. Aen. 8.656>	porticibus Gallos in limine adesse canebat. 
<Verg. Aen. 8.657>	Galli per dumos aderant arcemque tenebant,
<Verg. Aen. 8.658>	defensi tenebris et dono noctis opacae:
<Verg. Aen. 8.659>	aurea caesaries ollis atque aurea vestis,
<Verg. Aen. 8.660>	virgatis lucent sagulis, tum lactea colla
<Verg. Aen. 8.661>	auro innectuntur, duo quisque Alpina coruscant
<Verg. Aen. 8.662>	gaesa manu, scutis protecti corpora longis. 
<Verg. Aen. 8.663>	Hic exsultantis Salios nudosque Lupercos
<Verg. Aen. 8.664>	lanigerosque apices et lapsa ancilia caelo
<Verg. Aen. 8.665>	extuderat, castae ducebant sacra per urbem
<Verg. Aen. 8.666>	pilentis matres in mollibus. Hinc procul addit
<Verg. Aen. 8.667>	Tartareas etiam sedes, alta ostia Ditis,
<Verg. Aen. 8.668>	et scelerum poenas et te, Catilina, minaci
<Verg. Aen. 8.669>	pendentem scopulo Furiarumque ora trementem,
<Verg. Aen. 8.670>	secretosque pios, his dantem iura Catonem. 
<Verg. Aen. 8.671>	Haec inter tumidi late maris ibat imago
<Verg. Aen. 8.672>	aurea, sed fluctu spumabant caerula cano;
<Verg. Aen. 8.673>	et circum argento clari delphines in orbem
<Verg. Aen. 8.674>	aequora verrebant caudis aestumque secabant. 
<Verg. Aen. 8.675>	In medio classis aeratas, Actia bella,
<Verg. Aen. 8.676>	cernere erat, totumque instructo Marte videres
<Verg. Aen. 8.677>	fervere Leucaten auroque effulgere fluctus. 
<Verg. Aen. 8.678>	Hinc Augustus agens Italos in proelia Caesar
<Verg. Aen. 8.679>	cum patribus populoque, penatibus et magnis dis,
<Verg. Aen. 8.680>	stans celsa in puppi; geminas cui tempora flammas
<Verg. Aen. 8.681>	laeta vomunt patriumque aperitur vertice sidus. 
<Verg. Aen. 8.682>	Parte alia ventis et dis Agrippa secundis
<Verg. Aen. 8.683>	arduus agmen agens; cui, belli insigne superbum,
<Verg. Aen. 8.684>	tempora navali fulgent rostrata corona. 
<Verg. Aen. 8.685>	Hinc ope barbarica variisque Antonius armis,
<Verg. Aen. 8.686>	victor ab Aurorae populis et litore rubro,
<Verg. Aen. 8.687>	Aegyptum viresque Orientis et ultima secum
<Verg. Aen. 8.688>	Bactra vehit, sequiturque (nefas) Aegyptia coniunx. 
<Verg. Aen. 8.689>	Una omnes ruere, ac totum spumare reductis
<Verg. Aen. 8.690>	convolsum remis rostrisque tridentibus aequor. 
<Verg. Aen. 8.691>	alta petunt: pelago credas innare revolsas
<Verg. Aen. 8.692>	Cycladas aut montis concurrere montibus altos,
<Verg. Aen. 8.693>	tanta mole viri turritis puppibus instant. 
<Verg. Aen. 8.694>	stuppea flamma manu telisque volatile ferrum
<Verg. Aen. 8.695>	spargitur, arva nova Neptunia caede rubescunt. 
<Verg. Aen. 8.696>	Regina in mediis patrio vocat agmina sistro
<Verg. Aen. 8.697>	necdum etiam geminos a tergo respicit anguis. 
<Verg. Aen. 8.698>	omnigenumque deum monstra et latrator Anubis
<Verg. Aen. 8.699>	contra Neptunum et Venerem contraque Minervam
<Verg. Aen. 8.700>	tela tenent. Saevit medio in certamine Mavors
<Verg. Aen. 8.701>	caelatus ferro tristesque ex aethere Dirae,
<Verg. Aen. 8.702>	et scissa gaudens vadit Discordia palla,
<Verg. Aen. 8.703>	quam cum sanguineo sequitur Bellona flagello. 
<Verg. Aen. 8.704>	Actius haec cernens arcum tendebat Apollo
<Verg. Aen. 8.705>	desuper: omnis eo terrore Aegyptus et Indi,
<Verg. Aen. 8.706>	omnis Arabs, omnes vertebant terga Sabaei. 
<Verg. Aen. 8.707>	Ipsa videbatur ventis regina vocatis
<Verg. Aen. 8.708>	vela dare et laxos iam iamque inmittere funis. 
<Verg. Aen. 8.709>	Illam inter caedes pallentem morte futura
<Verg. Aen. 8.710>	fecerat Ignipotens undis et Iapyge ferri,
<Verg. Aen. 8.711>	contra autem magno maerentem corpore Nilum
<Verg. Aen. 8.712>	pandentemque sinus et tota veste vocantem
<Verg. Aen. 8.713>	caeruleum in gremium latebrosaque flumina victos. 
<Verg. Aen. 8.714>	At Caesar, triplici invectus Romana triumpho
<Verg. Aen. 8.715>	moenia, dis Italis votum inmortale sacrabat,
<Verg. Aen. 8.716>	maxuma tercentum totam delubra per urbem. 
<Verg. Aen. 8.717>	Laetitia ludisque viae plausuque fremebant;
<Verg. Aen. 8.718>	omnibus in templis matrum chorus, omnibus arae;
<Verg. Aen. 8.719>	ante aras terram caesi stravere iuvenci. 
<Verg. Aen. 8.720>	Ipse, sedens niveo candentis limine Phoebi,
<Verg. Aen. 8.721>	dona recognoscit populorum aptatque superbis
<Verg. Aen. 8.722>	postibus; incedunt victae longo ordine gentes,
<Verg. Aen. 8.723>	quam variae linguis, habitu tam vestis et armis. 
<Verg. Aen. 8.724>	Hic Nomadum genus et discinctos Mulciber Afros,
<Verg. Aen. 8.725>	hic Lelegas Carasque sagittiferosque Gelonos
<Verg. Aen. 8.726>	finxerat; Euphrates ibat iam mollior undis,
<Verg. Aen. 8.727>	extremique hominum Morini, Rhenusque bicornis,
<Verg. Aen. 8.728>	indomitique Dahae, et pontem indignatus Araxes. 
<Verg. Aen. 8.729>	Talia per clipeum Volcani, dona parentis,
<Verg. Aen. 8.730>	miratur rerumque ignarus imagine gaudet,
<Verg. Aen. 8.731>	attollens umero famamque et fata nepotum.
<Verg. Aen. 9.1>	Atque ea diversa penitus dum parte geruntur,
<Verg. Aen. 9.2>	Irim de caelo misit Saturnia Iuno
<Verg. Aen. 9.3>	audacem ad Turnum. Luco tum forte parentis
<Verg. Aen. 9.4>	Pilumni Turnus sacrata valle sedebat. 
<Verg. Aen. 9.5>	Ad quem sic roseo Thaumantias ore locuta est:
<Verg. Aen. 9.6>	“Turne, quod optanti divom promittere nemo
<Verg. Aen. 9.7>	auderet, volvenda dies en attulit ultro. 
<Verg. Aen. 9.8>	Aeneas urbe et sociis et classe relicta
<Verg. Aen. 9.9>	sceptra Palatini sedemque petit Euandri. 
<Verg. Aen. 9.10>	Nec satis: extremas Corythi penetravit ad urbes
<Verg. Aen. 9.11>	Lydorumque manum collectos armat agrestis. 
<Verg. Aen. 9.12>	Quid dubitas? Nunc tempus equos, nunc poscere currus. 
<Verg. Aen. 9.13>	Rumpe moras omnis et turbata arripe castra.”
<Verg. Aen. 9.14>	Dixit et in caelum paribus se sustulit alis
<Verg. Aen. 9.15>	ingentemque fuga secuit sub nubibus arcum. 
<Verg. Aen. 9.16>	Adgnovit iuvenis duplicisque ad sidera palmas
<Verg. Aen. 9.17>	sustulit ac tali fugientem est voce secutus:
<Verg. Aen. 9.18>	“Iri, decus caeli, quis te mihi nubibus actam
<Verg. Aen. 9.19>	detulit in terras? Unde haec tam clara repente
<Verg. Aen. 9.20>	tempestas? Medium video discedere caelum
<Verg. Aen. 9.21>	palantisque polo stellas. Sequor omina tanta,
<Verg. Aen. 9.22>	quisquis in arma vocas.” Et sic effatus ad undam
<Verg. Aen. 9.23>	processit summoque hausit de gurgite lymphas,
<Verg. Aen. 9.24>	multa deos orans, oneravitque aethera votis. 
<Verg. Aen. 9.25>	Iamque omnis campis exercitus ibat apertis,
<Verg. Aen. 9.26>	dives equum, dives pictaï vestis et auri;
<Verg. Aen. 9.27>	Messapus primas acies, postrema coercent
<Verg. Aen. 9.28>	Tyrrhidae iuvenes, medio dux agmine Turnus,
<Verg. Aen. 9.29>	[vertitur arma tenens et toto vertice supra est.]
<Verg. Aen. 9.30>	Ceu septem surgens sedatis amnibus altus
<Verg. Aen. 9.31>	per tacitum Ganges aut pingui flumine Nilus
<Verg. Aen. 9.32>	cum refluit campis et iam se condidit alveo. 
<Verg. Aen. 9.33>	Hic subitam nigro glomerari pulvere nubem
<Verg. Aen. 9.34>	prospiciunt Teucri ac tenebras insurgere campis. 
<Verg. Aen. 9.35>	Primus ab adversa conclamat mole Caicus:
<Verg. Aen. 9.36>	“Quis globus, o cives, caligine volvitur atra? 
<Verg. Aen. 9.37>	Ferte citi ferrum, date tela, ascendite muros,
<Verg. Aen. 9.38>	hostis adest, heia!” Ingenti clamore per omnis
<Verg. Aen. 9.39>	condunt se Teucri portas et moenia complent. 
<Verg. Aen. 9.40>	Namque ita discedens praeceperat optumus armis
<Verg. Aen. 9.41>	Aeneas: siqua interea fortuna fuisset,
<Verg. Aen. 9.42>	neu struere auderent aciem neu credere campo;
<Verg. Aen. 9.43>	castra modo et tutos servarent aggere muros. 
<Verg. Aen. 9.44>	Ergo etsi conferre manum pudor iraque monstrat,
<Verg. Aen. 9.45>	obiciunt portas tamen et praecepta facessunt
<Verg. Aen. 9.46>	armatique cavis expectant turribus hostem. 
<Verg. Aen. 9.47>	Turnus ut ante volans tardum praecesserat agmen
<Verg. Aen. 9.48>	viginti lectis equitum comitatus, et urbi
<Verg. Aen. 9.49>	improvisus adest; maculis quem Thracius albis
<Verg. Aen. 9.50>	portat equus cristaque tegit galea aurea rubra. 
<Verg. Aen. 9.51>	“Ecquis erit, mecum, iuvenes, qui primus in hostem? 
<Verg. Aen. 9.52>	En,” ait et iaculum attorquens emittit in auras,
<Verg. Aen. 9.53>	principium pugnae, et campo sese arduus infert. 
<Verg. Aen. 9.54>	Clamore excipiunt socii fremituque sequuntur
<Verg. Aen. 9.55>	horrisono: Teucrum mirantur inertia corda,
<Verg. Aen. 9.56>	non aequo dare se campo, non obvia ferre
<Verg. Aen. 9.57>	arma viros, sed castra fovere. Huc turbidus atque huc
<Verg. Aen. 9.58>	lustrat equo muros aditumque per avia quaerit. 
<Verg. Aen. 9.59>	Ac veluti pleno lupus insidiatus ovili
<Verg. Aen. 9.60>	cum fremit ad caulas, ventos perpessus et imbris,
<Verg. Aen. 9.61>	nocte super media; tuti sub matribus agni
<Verg. Aen. 9.62>	balatum exercent, ille asper et improbus ira
<Verg. Aen. 9.63>	saevit in absentis, collecta fatigat edendi
<Verg. Aen. 9.64>	ex longo rabies et siccae sanguine fauces:
<Verg. Aen. 9.65>	haud aliter Rutulo muros et castra tuenti
<Verg. Aen. 9.66>	ignescunt irae, duris dolor ossibus ardet. 
<Verg. Aen. 9.67>	Qua temptet ratione aditus et quae via clausos
<Verg. Aen. 9.68>	excutiat Teucros vallo atque effundat in aequum? 
<Verg. Aen. 9.69>	Classem, quae lateri castrorum adiuncta latebat,
<Verg. Aen. 9.70>	aggeribus saeptam circum et fluvialibus undis,
<Verg. Aen. 9.71>	invadit sociosque incendia poscit ovantis
<Verg. Aen. 9.72>	atque manum pinu flagranti fervidus implet. 
<Verg. Aen. 9.73>	Tum vero incumbunt, urget praesentia Turni,
<Verg. Aen. 9.74>	atque omnis facibus pubes accingitur atris. 
<Verg. Aen. 9.75>	Diripuere focos; piceum fert fumida lumen
<Verg. Aen. 9.76>	taeda et commixtam Volcanus ad astra favillam. 
<Verg. Aen. 9.77>	Quis deus, o musae, tam saeva incendia Teucris
<Verg. Aen. 9.78>	avertit? Tantos ratibus quis depulit ignes? 
<Verg. Aen. 9.79>	Dicite. Prisca fides facto, sed fama perennis. 
<Verg. Aen. 9.80>	Tempore quo primum Phrygia formabat in Ida
<Verg. Aen. 9.81>	Aeneas classem et pelagi petere alta parabat,
<Verg. Aen. 9.82>	ipsa deum fertur genetrix Berecyntia magnum
<Verg. Aen. 9.83>	vocibus his adfata Iovem: “Da, nate, petenti,
<Verg. Aen. 9.84>	quod tua cara parens domito te poscit Olympo. 
<Verg. Aen. 9.85>	[Pinea silva mihi, multos dilecta per annos]
<Verg. Aen. 9.86>	lucus in arce fuit summa, quo sacra ferebant,
<Verg. Aen. 9.87>	nigranti picea trabibusque obscurus acernis:
<Verg. Aen. 9.88>	has ego Dardanio iuveni, cum classis egeret,
<Verg. Aen. 9.89>	laeta dedi; nunc sollicitam timor anxius angit. 
<Verg. Aen. 9.90>	Solve metus atque hoc precibus sine posse parentem:
<Verg. Aen. 9.91>	ne cursu quassatae ullo neu turbine venti
<Verg. Aen. 9.92>	vincantur, prosit nostris in montibus ortas.”
<Verg. Aen. 9.93>	Filius huic contra, torquet qui sidera mundi:
<Verg. Aen. 9.94>	“O genetrix, quo fata vocas, aut quid petis istis? 
<Verg. Aen. 9.95>	Mortaline manu factae immortale carinae
<Verg. Aen. 9.96>	fas habeant certusque incerta pericula lustret
<Verg. Aen. 9.97>	Aeneas? Cui tanta deo permissa potestas? 
<Verg. Aen. 9.98>	Immo ubi defunctae finem portusque tenebunt
<Verg. Aen. 9.99>	Ausonios olim, quaecumque evaserit undis
<Verg. Aen. 9.100>	Dardaniumque ducem Laurentia vexerit arva,
<Verg. Aen. 9.101>	mortalem eripiam formam magnique iubebo
<Verg. Aen. 9.102>	aequoris esse deas, qualis Nereia Doto
<Verg. Aen. 9.103>	et Galatea secant spumantem pectore pontum. 
<Verg. Aen. 9.104>	Dixerat idque ratum Stygii per flumina fratris,
<Verg. Aen. 9.105>	per pice torrentis atraque voragine ripas
<Verg. Aen. 9.106>	adnuit et totum nutu tremefecit Olympum. 
<Verg. Aen. 9.107>	Ergo aderat promissa dies et tempora Parcae
<Verg. Aen. 9.108>	debita complerant, cum Turni iniuria Matrem
<Verg. Aen. 9.109>	admonuit ratibus sacris depellere taedas. 
<Verg. Aen. 9.110>	Hic primum nova lux oculis offulsit et ingens
<Verg. Aen. 9.111>	visus ab Aurora caelum transcurrere nimbus
<Verg. Aen. 9.112>	Idaeique chori; tum vox horrenda per auras
<Verg. Aen. 9.113>	excidit et Troum Rutulorumque agmina complet:
<Verg. Aen. 9.114>	“Ne trepidate meas, Teucri, defendere navis
<Verg. Aen. 9.115>	neve armate manus: maria ante exurere Turno
<Verg. Aen. 9.116>	quam sacras dabitur pinus. Vos ite solutae,
<Verg. Aen. 9.117>	ite deae pelagi: genetrix iubet.” Et sua quaeque
<Verg. Aen. 9.118>	continuo puppes abrumpunt vincula ripis
<Verg. Aen. 9.119>	delphinumque modo demersis aequora rostris
<Verg. Aen. 9.120>	ima petunt. Hinc virgineae (mirabile monstrum)
<Verg. Aen. 9.121>	quot prius aeratae steterant ad litora prorae
<Verg. Aen. 9.122>	reddunt se totidem facies pontoque feruntur. 
<Verg. Aen. 9.123>	Obstipuere animis Rutuli, conterritus ipse
<Verg. Aen. 9.124>	turbatis Messapus equis, cunctatur et amnis
<Verg. Aen. 9.125>	rauca sonans revocatque pedem Tiberinus ab alto. 
<Verg. Aen. 9.126>	At non audaci Turno fiducia cessit;
<Verg. Aen. 9.127>	ultro animos tollit dictis atque increpat ultro:
<Verg. Aen. 9.128>	Troianos haec monstra petunt, his Iuppiter ipse
<Verg. Aen. 9.129>	auxilium solitum eripuit, non tela neque ignes
<Verg. Aen. 9.130>	exspectans Rutulos. Ergo maria invia Teucris
<Verg. Aen. 9.131>	nec spes ulla fugae: rerum pars altera adempta est. 
<Verg. Aen. 9.132>	Terra autem in nostris manibus, tot milia gentes
<Verg. Aen. 9.133>	arma ferunt Italae. Nil me fatalia terrent,
<Verg. Aen. 9.134>	siqua Phryges prae se iactant, responsa deorum:
<Verg. Aen. 9.135>	sat fatis Venerique datum, tetigere quod arva
<Verg. Aen. 9.136>	fertilis Ausoniae Troes. Sunt et mea contra
<Verg. Aen. 9.137>	fata mihi, ferro sceleratam exscindere gentem,
<Verg. Aen. 9.138>	coniuge praerepta: nec solos tangit Atridas
<Verg. Aen. 9.139>	iste dolor solisque licet capere arma Mycenis. 
<Verg. Aen. 9.140>	Sed periisse semel satis est: peccare fuisset
<Verg. Aen. 9.141>	ante satis penitus modo non genus omne perosos
<Verg. Aen. 9.142>	femineum. Quibus haec medii fiducia valli
<Verg. Aen. 9.143>	fossarumque morae, leti discrimina parva,
<Verg. Aen. 9.144>	dant animos. At non viderunt moenia Troiae
<Verg. Aen. 9.145>	Neptuni fabricata manu considere in ignis? 
<Verg. Aen. 9.146>	“Sed vos, o lecti, ferro qui scindere vallum
<Verg. Aen. 9.147>	apparat et mecum invadit trepidantia castra.”
<Verg. Aen. 9.148>	Non armis mihi Volcani, non mille carinis
<Verg. Aen. 9.149>	est opus in Teucros; addant se protinus omnes
<Verg. Aen. 9.150>	Etrusci socios, tenebras et inertia furta
<Verg. Aen. 9.151>	Palladii caesis summae custodibus arcis
<Verg. Aen. 9.152>	ne timeant, nec equi caeca condemur in alvo:
<Verg. Aen. 9.153>	luce palam certum est igni circumdare muros. 
<Verg. Aen. 9.154>	Haud sibi cum Danais rem faxo et pube Pelasga
<Verg. Aen. 9.155>	esse ferant, decumum quos distulit Hector in annum. 
<Verg. Aen. 9.156>	Nunc adeo, melior quoniam pars acta diei,
<Verg. Aen. 9.157>	quod superest, laeti bene gestis corpora rebus
<Verg. Aen. 9.158>	procurate, viri, et pugnam sperate parari.”
<Verg. Aen. 9.159>	Interea vigilum excubiis obsidere portas
<Verg. Aen. 9.160>	cura datur Messapo et moenia cingere flammis. 
<Verg. Aen. 9.161>	Bis septem Rutuli, muros qui milite servent,
<Verg. Aen. 9.162>	delecti; ast illos centeni quemque sequuntur
<Verg. Aen. 9.163>	purpurei cristis iuvenes auroque corusci. 
<Verg. Aen. 9.164>	Discurrunt variantque vices fusique per herbam
<Verg. Aen. 9.165>	indulgent vino et vertunt crateras aenos. 
<Verg. Aen. 9.166>	Conlucent ignes, noctem custodia ducit
<Verg. Aen. 9.167>	insomnem ludo. 
<Verg. Aen. 9.168>	Haec super e vallo prospectant Troes et armis
<Verg. Aen. 9.169>	alta tenent, nec non trepidi formidine portas
<Verg. Aen. 9.170>	explorant pontisque et propugnacula iungunt,
<Verg. Aen. 9.171>	tela gerunt. Instat Mnestheus acerque Serestus,
<Verg. Aen. 9.172>	quos pater Aeneas, siquando adversa vocarent,
<Verg. Aen. 9.173>	rectores iuvenum et rerum dedit esse magistros. 
<Verg. Aen. 9.174>	Omnis per muros legio, sortita periclum,
<Verg. Aen. 9.175>	excubat exercetque vices, quod cuique tuendum est. 
<Verg. Aen. 9.176>	Nisus erat portae custos, acerrimus armis,
<Verg. Aen. 9.177>	Hyrtacides, comitem Aeneae quem miserat Ida
<Verg. Aen. 9.178>	venatrix iaculo celerem levibusque sagittis;
<Verg. Aen. 9.179>	it iuxta comes Euryalus, quo pulchrior alter
<Verg. Aen. 9.180>	non fuit Aeneadum Troiana neque induit arma,
<Verg. Aen. 9.181>	ora puer prima signans intonsa iuventa. 
<Verg. Aen. 9.182>	His amor unus erat, pariterque in bella ruebant:
<Verg. Aen. 9.183>	tum quoque communi portam statione tenebant. 
<Verg. Aen. 9.184>	Nisus ait: “Dine hunc ardorem mentibus addunt,
<Verg. Aen. 9.185>	Euryale, an sua cuique deus fit dira cupido? 
<Verg. Aen. 9.186>	Aut pugnam aut aliquid iamdudum invadere magnum
<Verg. Aen. 9.187>	mens agitat mihi nec placida contenta quietest. 
<Verg. Aen. 9.188>	Cernis, quae Rutulos habeat fiducia rerum. 
<Verg. Aen. 9.189>	Lumina rara micant; somno vinoque soluti
<Verg. Aen. 9.190>	procubuere; silent late loca: percipe porro,
<Verg. Aen. 9.191>	quid dubitem et quae nunc animo sententia surgat. 
<Verg. Aen. 9.192>	Aenean acciri omnes, populusque patresque,
<Verg. Aen. 9.193>	exposcunt mittique viros, qui certa reportent. 
<Verg. Aen. 9.194>	Si tibi quae posco promittunt (nam mihi facti
<Verg. Aen. 9.195>	fama sat est), tumulo videor reperire sub illo
<Verg. Aen. 9.196>	posse viam ad muros et moenia Pallantea.”
<Verg. Aen. 9.197>	Obstipuit magno laudum percussus amore
<Verg. Aen. 9.198>	Euryalus; simul his ardentem adfatur amicum:
<Verg. Aen. 9.199>	“Mene igitur socium summis adiungere rebus,
<Verg. Aen. 9.200>	Nise, fugis? Solum te in tanta pericula mittam? 
<Verg. Aen. 9.201>	Non ita me genitor, bellis adsuetus Opheltes,
<Verg. Aen. 9.202>	Argolicum terrorem inter Troiaeque labores
<Verg. Aen. 9.203>	sublatum erudiit, nec tecum talia gessi,
<Verg. Aen. 9.204>	magnanimum Aenean et fata extrema secutus:
<Verg. Aen. 9.205>	est hic, est animus lucis contemptor et istum
<Verg. Aen. 9.206>	qui vita bene credat emi, quo tendis, honorem.”
<Verg. Aen. 9.207>	Nisus ad haec: “Equidem de te nil tale verebar
<Verg. Aen. 9.208>	nec fas, non, ita me referat tibi magnus ovantem
<Verg. Aen. 9.209>	Iuppiter aut quicumque oculis haec aspicit aequis. 
<Verg. Aen. 9.210>	Sed siquis, quae multa vides discrimine tali,
<Verg. Aen. 9.211>	siquis in adversum rapiat casusve deusve,
<Verg. Aen. 9.212>	te superesse velim; tua vita dignior aetas. 
<Verg. Aen. 9.213>	Sit qui me raptum pugna pretiove redemptum
<Verg. Aen. 9.214>	mandet humo solita aut siqua id Fortuna vetabit,
<Verg. Aen. 9.215>	absenti ferat inferias decoretque sepulchro. 
<Verg. Aen. 9.216>	Neu matri miserae tanti sim causa doloris,
<Verg. Aen. 9.217>	quae te sola, puer, multis e matribus ausa
<Verg. Aen. 9.218>	persequitur magni nec moenia curat Acestae,”
<Verg. Aen. 9.219>	Ille autem: “Causas nequiquam nectis inanis,
<Verg. Aen. 9.220>	nec mea iam mutata loco sententia cedit:
<Verg. Aen. 9.221>	adceleremus,” ait. Vigiles simul excitat, illi
<Verg. Aen. 9.222>	succedunt servantque vices: statione relicta
<Verg. Aen. 9.223>	ipse comes Niso graditur, regemque requirunt. 
<Verg. Aen. 9.224>	Cetera per terras omnis animalia somno
<Verg. Aen. 9.225>	laxabant curas et corda oblita laborum:
<Verg. Aen. 9.226>	ductores Teucrum primi et delecta iuventus
<Verg. Aen. 9.227>	consilium summis regni de rebus habebant,
<Verg. Aen. 9.228>	quid facerent quisve Aeneae iam nuntius esset. 
<Verg. Aen. 9.229>	Stant longis adnixi hastis, et scuta tenentes,
<Verg. Aen. 9.230>	castrorum et campi medio. Tum Nisus et una
<Verg. Aen. 9.231>	Euryalus confestim alacres admittier orant:
<Verg. Aen. 9.232>	rem magnam, pretiumque morae fore. Primus Iulus
<Verg. Aen. 9.233>	accepit trepidos ac Nisum dicere iussit. 
<Verg. Aen. 9.234>	Tum sic Hyrtacides: “Audite O mentibus aequis,
<Verg. Aen. 9.235>	Aeneadae, neve haec nostris spectentur ab annis,
<Verg. Aen. 9.236>	quae ferimus. Rutuli somno vinoque soluti
<Verg. Aen. 9.237>	conticuere; locum insidiis conspeximus ipsi,
<Verg. Aen. 9.238>	qui patet in bivio portae, quae proxuma ponto;
<Verg. Aen. 9.239>	interrupti ignes, aterque ad sidera fumus
<Verg. Aen. 9.240>	erigitur: si fortuna permittitis uti
<Verg. Aen. 9.241>	quaesitum Aenean et moenia Pallantea,
<Verg. Aen. 9.242>	mox hic cum spoliis ingenti caede peracta
<Verg. Aen. 9.243>	adfore cernetis. Nec nos via fallit euntis:
<Verg. Aen. 9.244>	vidimus obscuris primam sub vallibus urbem
<Verg. Aen. 9.245>	venatu adsiduo et totum cognovimus amnem.”
<Verg. Aen. 9.246>	Hic annis gravis atque animi maturus Aletes:
<Verg. Aen. 9.247>	“Di patrii, quorum semper sub numine Troia est,
<Verg. Aen. 9.248>	non tamen omnino Teucros delere paratis,
<Verg. Aen. 9.249>	cum talis animos iuvenum et tam certa tulistis
<Verg. Aen. 9.250>	pectora.” Sic memorans umeros dextrasque tenebat
<Verg. Aen. 9.251>	amborum et voltum lacrimis atque ora rigabat. 
<Verg. Aen. 9.252>	“Quae vobis, quae digna, viri, pro laudibus istis
<Verg. Aen. 9.253>	praemia posse rear solvi? Pulcherrima primum
<Verg. Aen. 9.254>	di moresque dabunt vestri; tum cetera reddet
<Verg. Aen. 9.255>	actutum pius Aeneas atque integer aevi
<Verg. Aen. 9.256>	Ascanius, meriti tanti non immemor umquam.”
<Verg. Aen. 9.257>	“Immo ego vos, cui sola salus genitore reducto,”
<Verg. Aen. 9.258>	excipit Ascanius,” per magnos, Nise, penatis
<Verg. Aen. 9.259>	Assaracique larem et canae penetralia Vestae
<Verg. Aen. 9.260>	obtestor; quaecumque mihi fortuna fidesque est,
<Verg. Aen. 9.261>	in vestris pono gremiis: revocate parentem,
<Verg. Aen. 9.262>	reddite conspectum; nihil illo triste recepto. 
<Verg. Aen. 9.263>	Bina dabo argento perfecta atque aspera signis
<Verg. Aen. 9.264>	pocula, devicta genitor quae cepit Arisba,
<Verg. Aen. 9.265>	et tripodas geminos, auri duo magna talenta,
<Verg. Aen. 9.266>	cratera antiquum, quem dat Sidonia Dido. 
<Verg. Aen. 9.267>	Si vero capere Italiam sceptrisque potiri
<Verg. Aen. 9.268>	contigerit victori et praedae dicere sortem,
<Verg. Aen. 9.269>	vidisti quo Turnus equo, quibus ibat in armis
<Verg. Aen. 9.270>	aureus: ipsum illum, clipeum cristasque rubentis
<Verg. Aen. 9.271>	excipiam sorti, iam nunc tua praemia, Nise. 
<Verg. Aen. 9.272>	Praeterea bis sex genitor lectissima matrum
<Verg. Aen. 9.273>	corpora captivosque dabit suaque omnibus arma,
<Verg. Aen. 9.274>	insuper his campi quod rex habet ipse Latinus. 
<Verg. Aen. 9.275>	Te vero, mea quem spatiis propioribus aetas
<Verg. Aen. 9.276>	insequitur, venerande puer, iam pectore toto
<Verg. Aen. 9.277>	accipio et comitem casus complector in omnis. 
<Verg. Aen. 9.278>	Nulla meis sine te quaeretur gloria rebus;
<Verg. Aen. 9.279>	seu pacem seu bella geram, tibi maxima rerum
<Verg. Aen. 9.280>	verborumque fides.” Contra quem talia fatur
<Verg. Aen. 9.281>	Euryalus: “Me nulla dies tam fortibus ausis
<Verg. Aen. 9.282>	dissimilem arguerit; tantum, fortuna secunda
<Verg. Aen. 9.283>	aut adversa cadat. Sed te super omnia dona
<Verg. Aen. 9.284>	unum oro, genetrix Priami de gente vetusta
<Verg. Aen. 9.285>	est mihi, quam miseram tenuit non Ilia tellus
<Verg. Aen. 9.286>	mecum excedentem, non moenia regis Acestae. 
<Verg. Aen. 9.287>	Hanc ego nunc ignaram huius quodcumque pericli est
<Verg. Aen. 9.288>	inque salutatam linquo: nox et tua testis
<Verg. Aen. 9.289>	dextera, quod nequeam lacrumas perferre parentis
<Verg. Aen. 9.290>	at tu, oro, solare inopem et succurre relictae. 
<Verg. Aen. 9.291>	Hanc sine me spem ferre tui: audentior ibo
<Verg. Aen. 9.292>	in casus omnis.” Percussa mente dedere
<Verg. Aen. 9.293>	Dardanidae lacrimas; ante omnis pulcher Iulus,
<Verg. Aen. 9.294>	atque animum patriae strinxit pietatis imago. 
<Verg. Aen. 9.295>	Tum sic effatur:
<Verg. Aen. 9.296>	“Sponde digna tuis ingentibus omnia coeptis. 
<Verg. Aen. 9.297>	Namque erit ista mihi genetrix nomenque Creusae
<Verg. Aen. 9.298>	solum defuerit, nec partum gratia talem
<Verg. Aen. 9.299>	parva manet. Casus factum quicumque sequentur,
<Verg. Aen. 9.300>	per caput hoc iuro, per quod pater ante solebat:
<Verg. Aen. 9.301>	quae tibi polliceor reduci rebusque secundis,
<Verg. Aen. 9.302>	haec eadem matrique tuae generique manebunt.”
<Verg. Aen. 9.303>	Sic ait inlacrimans; umero simul exuit ensem
<Verg. Aen. 9.304>	auratum, mira quem fecerat arte Lycaon
<Verg. Aen. 9.305>	Gnosius atque habilem vagina aptarat eburna. 
<Verg. Aen. 9.306>	Dat Niso Mnestheus pellem horrentisque leonis
<Verg. Aen. 9.307>	exuvias; galeam fidus permutat Aletes. 
<Verg. Aen. 9.308>	Protinus armati incedunt; quos omnis euntis
<Verg. Aen. 9.309>	primorum manus ad portas iuvenumque senumque
<Verg. Aen. 9.310>	prosequitur votis. Nec non et pulcher Iulus,
<Verg. Aen. 9.311>	ante annos animumque gerens curamque virilem,
<Verg. Aen. 9.312>	multa patri mandata dabat portanda: sed aurae
<Verg. Aen. 9.313>	omnia discerpunt et nubibus inrita donant. 
<Verg. Aen. 9.314>	Egressi superant fossas noctisque per umbram
<Verg. Aen. 9.315>	castra inimica petunt, multis tamen ante futuri
<Verg. Aen. 9.316>	exitio. Passim somno vinoque per herbam
<Verg. Aen. 9.317>	corpora fusa vident, arrectos litore currus,
<Verg. Aen. 9.318>	inter lora rotasque viros, simul arma iacere,
<Verg. Aen. 9.319>	vina simul. Prior Hyrtacides sic ore locutus:
<Verg. Aen. 9.320>	“Euryale, audendum dextra; nunc ipsa vocat res. 
<Verg. Aen. 9.321>	Hac iter est. Tu, ne qua manus se attollere nobis
<Verg. Aen. 9.322>	a tergo possit, custodi et consule longe;
<Verg. Aen. 9.323>	haec ego vasta dabo et lato te limite ducam. 
<Verg. Aen. 9.324>	Sic memorat vocemque premit; simul ense superbum
<Verg. Aen. 9.325>	Rhamnetem adgreditur, qui forte tapetibus altis
<Verg. Aen. 9.326>	exstructus toto proflabat pectore somnum. 
<Verg. Aen. 9.327>	Rex idem et regi Turno gratissimus augur,
<Verg. Aen. 9.328>	sed non augurio potuit depellere pestem. 
<Verg. Aen. 9.329>	Tris iuxta famulos temere inter tela iacentis
<Verg. Aen. 9.330>	armigerumque Remi premit aurigamque sub ipsis
<Verg. Aen. 9.331>	nanctus equis ferroque secat pendentia colla;
<Verg. Aen. 9.332>	tum caput ipsi aufert domino truncumque relinquit
<Verg. Aen. 9.333>	sanguine singultantem; atro tepefacta cruore
<Verg. Aen. 9.334>	terra torique madent. Nec non Lamyrumque Lamumque
<Verg. Aen. 9.335>	et iuvenem Serranum, illa qui plurima nocte
<Verg. Aen. 9.336>	luserat, insignis facie, multoque iacebat
<Verg. Aen. 9.337>	membra deo victus: felix, si protinus illum
<Verg. Aen. 9.338>	aequasset nocti ludum in lucemque tulisset. 
<Verg. Aen. 9.339>	Impastus ceu plena leo per ovilia turbans
<Verg. Aen. 9.340>	(suadet enim vesana fames) manditque trahitque
<Verg. Aen. 9.341>	molle pecus mutumque metu, fremit ore cruento:
<Verg. Aen. 9.342>	nec minor Euryali caedes; incensus et ipse
<Verg. Aen. 9.343>	perfurit ac multam in medio sine nomine plebem,
<Verg. Aen. 9.344>	Fadumque Herbesumque subit Rhoetumque Abarimque,
<Verg. Aen. 9.345>	ignaros, Rhoetum vigilantem et cuncta videntem,
<Verg. Aen. 9.346>	sed magnum metuens se post cratera tegebat;
<Verg. Aen. 9.347>	pectore in adverso totum cui comminus ensem
<Verg. Aen. 9.348>	condidit adsurgenti et multa morte recepit. 
<Verg. Aen. 9.349>	Purpuream vomit ille animam et cum sanguine mixta
<Verg. Aen. 9.350>	vina refert moriens; hic furto fervidus instat. 
<Verg. Aen. 9.351>	Iamque ad Messapi socios tendebat; ibi ignem
<Verg. Aen. 9.352>	deficere extremum et religatos rite videbat
<Verg. Aen. 9.353>	carpere gramen equos: breviter cum talia Nisus. 
<Verg. Aen. 9.354>	sensit enim nimia caede atque cupidine ferri:
<Verg. Aen. 9.355>	“Absistamus,” ait, “nam lux inimica propinquat. 
<Verg. Aen. 9.356>	Poenarum exhaustum satis est, via facta per hostis.”
<Verg. Aen. 9.357>	Multa virum solido argento perfecta relinquunt
<Verg. Aen. 9.358>	armaque craterasque simul pulchrosque tapetas. 
<Verg. Aen. 9.359>	Euryalus phaleras Rhamnetis et aurea bullis
<Verg. Aen. 9.360>	cingula, Tiburti Remulo ditissimus olim
<Verg. Aen. 9.361>	quae mittit dona hospitio cum iungeret absens
<Verg. Aen. 9.362>	Caedicus, ille suo moriens dat habere nepoti,
<Verg. Aen. 9.363>	[post mortem bello Rutuli pugnaque potiti]
<Verg. Aen. 9.364>	haec rapit atque umeris nequiquam fortibus aptat. 
<Verg. Aen. 9.365>	Tum galeam Messapi habilem cristisque decoram
<Verg. Aen. 9.366>	induit. Excedunt castris et tuta capessunt. 
<Verg. Aen. 9.367>	Interea praemissi equites ex urbe Latina,
<Verg. Aen. 9.368>	cetera dum legio campis instructa moratur,
<Verg. Aen. 9.369>	ibant et Turno regi responsa ferebant,
<Verg. Aen. 9.370>	tercentum, scutati omnes, Volcente magistro. 
<Verg. Aen. 9.371>	Iamque propinquabant castris murosque subibant,
<Verg. Aen. 9.372>	cum procul hos laevo flectentis limite cernunt
<Verg. Aen. 9.373>	et galea Euryalum sublustri noctis in umbra
<Verg. Aen. 9.374>	prodidit immemorem radiisque adversa refulsit. 
<Verg. Aen. 9.375>	Haud temere est visum. Conclamat ab agmine Volcens
<Verg. Aen. 9.376>	“State, viri. Quae causa viae? Quive estis in armis? 
<Verg. Aen. 9.377>	Quove tenetis iter?” Nihil illi tendere contra,
<Verg. Aen. 9.378>	sed celerare fugam in silvas et fidere nocti. 
<Verg. Aen. 9.379>	Obiciunt equites sese ad divortia nota
<Verg. Aen. 9.380>	hinc atque hinc omnemque abitum custode coronant. 
<Verg. Aen. 9.381>	Silva fuit late dumis atque ilice nigra
<Verg. Aen. 9.382>	horrida, quam densi complerant undique sentes;
<Verg. Aen. 9.383>	rara per occultos lucebat semita calles. 
<Verg. Aen. 9.384>	Euryalum tenebrae ramorum onerosaque praeda
<Verg. Aen. 9.385>	impediunt fallitque timor regione viarum;
<Verg. Aen. 9.386>	Nisus abit, iamque imprudens evaserat hostis
<Verg. Aen. 9.387>	atque locos, qui post Albae de nomine dicti
<Verg. Aen. 9.388>	Albani, tum rex stabula alta Latinus habebat,
<Verg. Aen. 9.389>	ut stetit et frustra absentem respexit amicum. 
<Verg. Aen. 9.390>	“Euryale infelix, qua te regione reliqui? 
<Verg. Aen. 9.391>	Quave sequar, rursus perplexum iter omne revolvens
<Verg. Aen. 9.392>	fallacis silvae?” Simul et vestigia retro
<Verg. Aen. 9.393>	observata legit dumisque silentibus errat. 
<Verg. Aen. 9.394>	Audit equos, audit strepitus et signa sequentum. 
<Verg. Aen. 9.395>	Nec longum in medio tempus, cum clamor ad auris
<Verg. Aen. 9.396>	pervenit ac videt Euryalum, quem iam manus omnis
<Verg. Aen. 9.397>	fraude loci et noctis, subito turbante tumultu,
<Verg. Aen. 9.398>	oppressum rapit et conantem plurima frustra. 
<Verg. Aen. 9.399>	Quid faciat? Qua vi iuvenem, quibus audeat armis
<Verg. Aen. 9.400>	eripere? An sese medios moriturus in enses
<Verg. Aen. 9.401>	inferat et pulchram properet per volnera mortem? 
<Verg. Aen. 9.402>	Ocius adducto torquens hastile lacerto,
<Verg. Aen. 9.403>	suspiciens altam Lunam sic voce precatur:
<Verg. Aen. 9.404>	“Tu, dea, tu praesens nostro succurre labori,
<Verg. Aen. 9.405>	astrorum decus et nemorum Latonia custos
<Verg. Aen. 9.406>	Siqua tuis umquam pro me pater Hyrtacus aris
<Verg. Aen. 9.407>	dona tulit, siqua ipse meis venatibus auxi
<Verg. Aen. 9.408>	suspendive tholo aut sacra ad fastigia fixi:
<Verg. Aen. 9.409>	hunc sine me turbare globum et rege tela per auras.”
<Verg. Aen. 9.410>	Dixerat, et toto conixus corpore ferrum
<Verg. Aen. 9.411>	conicit: hasta volans noctis diverberat umbras
<Verg. Aen. 9.412>	et venit aversi in tergum Sulmonis ibique
<Verg. Aen. 9.413>	frangitur ac fisso transit praecordia ligno. 
<Verg. Aen. 9.414>	Volvitur ille vomens calidum de pectore flumen
<Verg. Aen. 9.415>	frigidus et longis singultibus ilia pulsat. 
<Verg. Aen. 9.416>	Diversi circumspiciunt. Hoc acrior idem
<Verg. Aen. 9.417>	ecce aliud summa telum librabat ab aure. 
<Verg. Aen. 9.418>	Dum trepidant, it hasta Tago per tempus utrumque
<Verg. Aen. 9.419>	stridens traiectoque haesit tepefacta cerebro. 
<Verg. Aen. 9.420>	Saevit atrox Volcens nec teli conspicit usquam
<Verg. Aen. 9.421>	auctorem nec quo se ardens inmittere possit. 
<Verg. Aen. 9.422>	“Tu tamen interea calido mihi sanguine poenas
<Verg. Aen. 9.423>	persolves amborum,” inquit; simul ense recluso
<Verg. Aen. 9.424>	ibat in Euryalum. Tum vero exterritus, amens
<Verg. Aen. 9.425>	conclamat Nisus, nec se celare tenebris
<Verg. Aen. 9.426>	amplius aut tantum potuit perferre dolorem. 
<Verg. Aen. 9.427>	Me me, adsum qui feci, in me convertite ferrum,
<Verg. Aen. 9.428>	O Rutuli, mea fraus omnis; nihil iste nec ausus
<Verg. Aen. 9.429>	nec potuit, caelum hoc et conscia sidera testor,
<Verg. Aen. 9.430>	tantum infelicem nimium dilexit amicum.”
<Verg. Aen. 9.431>	Talia dicta dabat; sed viribus ensis adactus
<Verg. Aen. 9.432>	transabiit costas et candida pectora rumpit. 
<Verg. Aen. 9.433>	Volvitur Euryalus leto, pulchrosque per artus
<Verg. Aen. 9.434>	it cruor, inque umeros cervix conlapsa recumbit:
<Verg. Aen. 9.435>	purpureus veluti cum flos succisus aratro
<Verg. Aen. 9.436>	languescit moriens lassove papavera collo
<Verg. Aen. 9.437>	demisere caput, pluvia cum forte gravantur. 
<Verg. Aen. 9.438>	At Nisus ruit in medios solumque per omnis
<Verg. Aen. 9.439>	Volcentem petit in solo Volcente moratur. 
<Verg. Aen. 9.440>	Quem circum glomerati hostes hinc comminus atque hinc
<Verg. Aen. 9.441>	proturbant. Instat non setius ac rotat ensem
<Verg. Aen. 9.442>	fulmineum, donec Rutuli clamantis in ore
<Verg. Aen. 9.443>	condidit adverso et moriens animam abstulit hosti. 
<Verg. Aen. 9.444>	Tum super exanimum sese proiecit amicum
<Verg. Aen. 9.445>	confossus placidaque ibi demum morte quievit. 
<Verg. Aen. 9.446>	Fortunati ambo! Siquid mea carmina possunt,
<Verg. Aen. 9.447>	nulla dies umquam memori vos eximet aevo,
<Verg. Aen. 9.448>	dum domus Aeneae Capitoli immobile saxum
<Verg. Aen. 9.449>	accolet imperiumque pater Romanus habebit. 
<Verg. Aen. 9.450>	Victores praeda Rutuli spoliisque potiti
<Verg. Aen. 9.451>	Volcentem exanimum flentes in castra ferebant. 
<Verg. Aen. 9.452>	Nec minor in castris luctus Rhamnete reperto
<Verg. Aen. 9.453>	exsangui et primis una tot caede peremptis,
<Verg. Aen. 9.454>	Serranoque Numaque. Ingens concursus ad ipsa
<Verg. Aen. 9.455>	corpora seminecisque viros tepidaque recentem
<Verg. Aen. 9.456>	caede locum et plenos spumanti sanguine rivos. 
<Verg. Aen. 9.457>	Agnoscunt spolia inter se galeamque nitentem
<Verg. Aen. 9.458>	Messapi et multo phaleras sudore receptas. 
<Verg. Aen. 9.459>	Et iam prima novo spargebat lumine terras
<Verg. Aen. 9.460>	Tithoni croceum linquens Aurora cubile:
<Verg. Aen. 9.461>	iam sole infuso, iam rebus luce retectis
<Verg. Aen. 9.462>	Turnus in arma viros, armis circumdatus ipse,
<Verg. Aen. 9.463>	suscitat, aeratasque acies in proelia cogit
<Verg. Aen. 9.464>	quisque suas variisque acuunt rumoribus iras. 
<Verg. Aen. 9.465>	Quin ipsa arrectis (visu miserabile) in hastis
<Verg. Aen. 9.466>	praefigunt capita et multo clamore sequuntur
<Verg. Aen. 9.467>	Euryali et Nisi. 
<Verg. Aen. 9.468>	Aeneadae duri murorum in parte sinistra
<Verg. Aen. 9.469>	opposuere aciem, nam dextera cingitur amni,
<Verg. Aen. 9.470>	ingentisque tenent fossas et turribus altis
<Verg. Aen. 9.471>	stant maesti; simul ora virum praefixa movebant,
<Verg. Aen. 9.472>	nota nimis miseris atroque fluentia tabo. 
<Verg. Aen. 9.473>	Interea pavidam volitans pennata per urbem
<Verg. Aen. 9.474>	nuntia Fama ruit matrisque adlabitur auris
<Verg. Aen. 9.475>	Euryali. At subitus miserae calor ossa reliquit,
<Verg. Aen. 9.476>	excussi manibus radii revolutaque pensa. 
<Verg. Aen. 9.477>	Evolat infelix et femineo ululatu,
<Verg. Aen. 9.478>	scissa comam, muros amens atque agmina cursu
<Verg. Aen. 9.479>	prima petit, non illa virum, non illa pericli
<Verg. Aen. 9.480>	telorumque memor; caelum dehinc questibus implet:
<Verg. Aen. 9.481>	“Hunc ego te, Euryale, aspicio? Tune illa senectae
<Verg. Aen. 9.482>	sera meae requies, potuisti linquere solam,
<Verg. Aen. 9.483>	crudelis? Nec te, sub tanta pericula missum,
<Verg. Aen. 9.484>	adfari extremum miserae data copia matri? 
<Verg. Aen. 9.485>	Heu, terra ignota canibus data praeda Latinis
<Verg. Aen. 9.486>	alitibusque iaces, nec te, tua funera mater
<Verg. Aen. 9.487>	produxi pressive oculos aut volnera lavi,
<Verg. Aen. 9.488>	veste tegens, tibi quam noctes festina diesque
<Verg. Aen. 9.489>	urgebam et tela curas solabar anilis. 
<Verg. Aen. 9.490>	Quo sequar, aut quae nunc artus avolsaque membra
<Verg. Aen. 9.491>	et funus lacerum tellus habet? Hoc mihi de te,
<Verg. Aen. 9.492>	nate, refers? Hoc sum terraque marique secuta? 
<Verg. Aen. 9.493>	Figite me, siqua est pietas, in me omnia tela
<Verg. Aen. 9.494>	conicite, o Rutuli, me primam absumite ferro:
<Verg. Aen. 9.495>	aut tu, magne pater divom, miserere tuoque
<Verg. Aen. 9.496>	invisum hoc detrude caput sub Tartara telo,
<Verg. Aen. 9.497>	quando aliter nequeo crudelem abrumpere vitam.”
<Verg. Aen. 9.498>	Hoc fletu concussi animi, maestusque per omnis
<Verg. Aen. 9.499>	it gemitus: torpent infractae ad proelia vires. 
<Verg. Aen. 9.500>	Illam incendentem luctus Idaeus et Actor
<Verg. Aen. 9.501>	Illionei monitu et multum lacrimantis Iuli
<Verg. Aen. 9.502>	corripiunt interque manus sub tecta reponunt. 
<Verg. Aen. 9.503>	At tuba terribilem sonitum procul aere canoro
<Verg. Aen. 9.504>	increpuit; sequitur clamor caelumque remugit. 
<Verg. Aen. 9.505>	Adcelerant acta pariter testudine Volsci
<Verg. Aen. 9.506>	et fossas implere parant ac vellere vallum. 
<Verg. Aen. 9.507>	Quaerunt pars aditum et scalis ascendere muros,
<Verg. Aen. 9.508>	qua rara est acies interlucetque corona
<Verg. Aen. 9.509>	non tam spissa viris. Telorum effundere contra
<Verg. Aen. 9.510>	omne genus Teucri ac duris detrudere contis,
<Verg. Aen. 9.511>	adsueti longo muros defendere bello. 
<Verg. Aen. 9.512>	Saxa quoque infesto volvebant pondere, siqua
<Verg. Aen. 9.513>	possent tectam aciem perrumpere: cum tamen omnis
<Verg. Aen. 9.514>	ferre iuvat subter densa testudine casus;
<Verg. Aen. 9.515>	nec iam sufficiunt. Nam qua globus imminet ingens,
<Verg. Aen. 9.516>	immanem Teucri molem volvuntque ruuntque,
<Verg. Aen. 9.517>	quae stravit Rutulos late armorumque resolvit
<Verg. Aen. 9.518>	tegmina. Nec curant caeco contendere Marte
<Verg. Aen. 9.519>	amplius audaces Rutuli, sed pellere vallo
<Verg. Aen. 9.520>	missilibus certant. 
<Verg. Aen. 9.521>	Parte alia horrendus visu quassabat Etruscam
<Verg. Aen. 9.522>	pinum et fumiferos infert Mezentius ignis;
<Verg. Aen. 9.523>	at Messapus equum domitor, Neptunia proles,
<Verg. Aen. 9.524>	rescindit vallum et scalas in moenia poscit. 
<Verg. Aen. 9.525>	Vos, o Calliope, precor, adspirate canenti,
<Verg. Aen. 9.526>	quas ibi tum ferro strages, quae funera Turnus
<Verg. Aen. 9.527>	ediderit, quem quisque virum demiserit Orco;
<Verg. Aen. 9.528>	et mecum ingentis oras evolvite belli,
<Verg. Aen. 9.529>	[et meministis enim, divae, et memorare potestis.]
<Verg. Aen. 9.530>	Turris erat vasto suspectu et pontibus altis,
<Verg. Aen. 9.531>	opportuna loco, summis quam viribus omnes
<Verg. Aen. 9.532>	expugnare Itali summaque evertere opum vi
<Verg. Aen. 9.533>	certabant, Troes contra defendere saxis
<Verg. Aen. 9.534>	perque cavas densi tela intorquere fenestras. 
<Verg. Aen. 9.535>	Princeps ardentem coniecit lampada Turnus
<Verg. Aen. 9.536>	et flammam adfixit lateri, quae plurima vento
<Verg. Aen. 9.537>	corripuit tabulas et postibus haesit adesis. 
<Verg. Aen. 9.538>	Turbati trepidare intus frustraque malorum
<Verg. Aen. 9.539>	velle fugam.  Dum se glomerant retroque residunt
<Verg. Aen. 9.540>	in partem, quae peste caret, tum pondere turris
<Verg. Aen. 9.541>	procubuit subito et caelum tonat omne fragore. 
<Verg. Aen. 9.542>	Semineces ad terram, immani mole secuta,
<Verg. Aen. 9.543>	confixique suis telis et pectora duro
<Verg. Aen. 9.544>	transfossi ligno veniunt. Vix unus Helenor
<Verg. Aen. 9.545>	et Lycus elapsi. Quorum primaevus Helenor,
<Verg. Aen. 9.546>	Maeonio regi quem serva Licymnia furtim
<Verg. Aen. 9.547>	sustulerat vetitisque ad Troiam miserat armis,
<Verg. Aen. 9.548>	ense levis nudo parmaque inglorius alba;
<Verg. Aen. 9.549>	isque ubi se Turni media inter milia vidit,
<Verg. Aen. 9.550>	hinc acies atque hinc acies adstare Latinas:
<Verg. Aen. 9.551>	ut fera, quae densa venantum saepta corona
<Verg. Aen. 9.552>	contra tela furit seseque haud nescia morti
<Verg. Aen. 9.553>	inicit et saltu supra venabula fertur,
<Verg. Aen. 9.554>	haud aliter iuvenis medios moriturus in hostis
<Verg. Aen. 9.555>	inruit et, qua tela videt densissima, tendit. 
<Verg. Aen. 9.556>	At pedibus longe melior Lycus inter et hostis
<Verg. Aen. 9.557>	inter et arma fuga muros tenet altaque certat
<Verg. Aen. 9.558>	prendere tecta manu sociumque attingere dextras. 
<Verg. Aen. 9.559>	Quem Turnus, pariter cursu teloque secutus,
<Verg. Aen. 9.560>	increpat his victor: “Nostrasne evadere, demens,
<Verg. Aen. 9.561>	sperasti te posse manus?” Simul adripit ipsum
<Verg. Aen. 9.562>	pendentem et magna muri cum parte revellit. 
<Verg. Aen. 9.563>	Qualis ubi aut leporem aut candenti corpore cycnum
<Verg. Aen. 9.564>	sustulit alta petens pedibus Iovis armiger uncis
<Verg. Aen. 9.565>	quaesitum aut matri multis balatibus agnum
<Verg. Aen. 9.566>	Martius a stabulis rapuit lupus. Undique clamor
<Verg. Aen. 9.567>	tollitur: invadunt et fossas agere complent;
<Verg. Aen. 9.568>	ardentis taedas alii ad fastigia iactant. 
<Verg. Aen. 9.569>	Ilioneus saxo atque ingenti fragmine montis
<Verg. Aen. 9.570>	Lucetium portae subeuntem ignisque ferentem,
<Verg. Aen. 9.571>	Emathiona Liger, Corynaeum sternit Asilas,
<Verg. Aen. 9.572>	hic iaculo bonus, hic longe fallente sagitta,
<Verg. Aen. 9.573>	Ortygium Caeneus, victorem Caenea Turnus,
<Verg. Aen. 9.574>	Turnus Ityn Cloniumque, Dioxippum Promolumque
<Verg. Aen. 9.575>	et Sagarim et summis stantem pro turribus Idan,
<Verg. Aen. 9.576>	Privernum Capys. Hunc primo levis hasta Themillae
<Verg. Aen. 9.577>	strinxerat: ille manum proiecto tegmine demens
<Verg. Aen. 9.578>	ad volnus tulit; ergo alis adlapsa sagitta
<Verg. Aen. 9.579>	et laevo infixa est lateri manus abditaque intus
<Verg. Aen. 9.580>	spiramenta animae letali volnere rupit. 
<Verg. Aen. 9.581>	Stabat in egregiis Arcentis filius armis,
<Verg. Aen. 9.582>	pictus acu chlamydem et ferrugine clarus Hibera,
<Verg. Aen. 9.583>	insignis facie, genitor quem miserat Arcens,
<Verg. Aen. 9.584>	eductum Matris luco Symaethia circum
<Verg. Aen. 9.585>	flumina, pinguis ubi et placabilis ara Palici:
<Verg. Aen. 9.586>	stridentem fundam positis Mezentius hastis
<Verg. Aen. 9.587>	ipse ter adducta circum caput egit habena
<Verg. Aen. 9.588>	et media adversi liquefacto tempora plumbo
<Verg. Aen. 9.589>	diffidit ac multa porrectum extendit harena. 
<Verg. Aen. 9.590>	Tum primum bello celerem intendisse sagittam
<Verg. Aen. 9.591>	dicitur ante feras solitus terrere fugaces
<Verg. Aen. 9.592>	Ascanius fortemque manu fudisse Numanum,
<Verg. Aen. 9.593>	cui Remulo cognomen erat, Turnique minorem
<Verg. Aen. 9.594>	germanam nuper thalamo sociatus habebat. 
<Verg. Aen. 9.595>	Is primam ante aciem digna atque indigna relatu
<Verg. Aen. 9.596>	vociferans tumidusque novo praecordia regno
<Verg. Aen. 9.597>	ibat et ingentem sese clamore ferebat:
<Verg. Aen. 9.598>	“Non pudet obsidione iterum valloque teneri,
<Verg. Aen. 9.599>	bis capti Phryges, et morti praetendere muros? 
<Verg. Aen. 9.600>	En qui nostra sibi bello conubia poscunt! 
<Verg. Aen. 9.601>	Quis deus Italiam, quae vos dementia adegit
<Verg. Aen. 9.602>	Non hic Atridae nec fandi fictor Ulixes:
<Verg. Aen. 9.603>	durum a stirpe genus natos ad flumina primum
<Verg. Aen. 9.604>	deferimus saevoque gelu duramus et undis,
<Verg. Aen. 9.605>	venatu invigilant pueri silvasque fatigant,
<Verg. Aen. 9.606>	flectere ludus equos et spicula tendere cornu. 
<Verg. Aen. 9.607>	At patiens operum parvoque adsueta iuventus
<Verg. Aen. 9.608>	aut rastris terram domat aut quatit oppida bello. 
<Verg. Aen. 9.609>	Omne aevum ferro teritur, versaque iuvencum
<Verg. Aen. 9.610>	terga fatigamus hasta; nec tarda senectus
<Verg. Aen. 9.611>	debilitat vires animi mutatque vigorem:
<Verg. Aen. 9.612>	canitiem galea premimus, semperque recentis
<Verg. Aen. 9.613>	comportare iuvat praedas et vivere rapto. 
<Verg. Aen. 9.614>	Vobis picta croco et fulgenti murice vestis,
<Verg. Aen. 9.615>	desidiae cordi, iuvat indulgere choreis,
<Verg. Aen. 9.616>	et tunicae manicas et habent redimicula mitrae. 
<Verg. Aen. 9.617>	O vere Phrygiae, neque enim Phryges, ite per alta
<Verg. Aen. 9.618>	Dindyma ubi adsuetis biforem dat tibia cantum! 
<Verg. Aen. 9.619>	Tympana vos buxusque vocat Berecyntia Matris
<Verg. Aen. 9.620>	Idaeae sinite arma viris et cedite ferro.”
<Verg. Aen. 9.621>	Talia iactantem dictis ac dira canentem
<Verg. Aen. 9.622>	non tulit Ascanius nervoque obversus equino
<Verg. Aen. 9.623>	contendit telum diversaque bracchia ducens
<Verg. Aen. 9.624>	constitit, ante Iovem supplex per vota precatus:
<Verg. Aen. 9.625>	“Iuppiter omnipotens, audacibus adnue coeptis. 
<Verg. Aen. 9.626>	Ipse tibi ad tua templa feram sollemnia dona
<Verg. Aen. 9.627>	et statuam ante aras aurata fronte iuvencum
<Verg. Aen. 9.628>	candentem pariterque caput cum matre ferentem,
<Verg. Aen. 9.629>	iam cornu petat et pedibus qui spargat harenam.”
<Verg. Aen. 9.630>	Audiit et caeli Genitor de parte serena
<Verg. Aen. 9.631>	intonuit laevum, sonat una fatifer arcus:
<Verg. Aen. 9.632>	effugit horrendum stridens adducta sagitta
<Verg. Aen. 9.633>	perque caput Remuli venit et cava tempora ferro
<Verg. Aen. 9.634>	traicit. “I, verbis virtutem inlude superbis! 
<Verg. Aen. 9.635>	His capti Phryges haec Rutulis responsa remittunt.”
<Verg. Aen. 9.636>	Hoc tantum Ascanius. Teucri clamore sequuntur
<Verg. Aen. 9.637>	laetitiaque fremunt animosque ad sidera tollunt. 
<Verg. Aen. 9.638>	Aetheria tum forte plaga crinitus Apollo
<Verg. Aen. 9.639>	desuper Ausonias acies urbemque videbat,
<Verg. Aen. 9.640>	nube sedens, atque his victorem adfatur Iulum:
<Verg. Aen. 9.641>	“Macte nova virtute, puer: sic itur ad astra,
<Verg. Aen. 9.642>	dis genite et geniture deos. Iure omnia Bella
<Verg. Aen. 9.643>	gente sub Assaraci fato ventura resident,
<Verg. Aen. 9.644>	nec te Troia capit.” Simul haec effatus ab alto
<Verg. Aen. 9.645>	aethere se misit, spirantis dimovet auras
<Verg. Aen. 9.646>	Ascaniumque petit. Forma tum vertitur oris
<Verg. Aen. 9.647>	antiquum in Buten; hic Dardanio Anchisae
<Verg. Aen. 9.648>	armiger ante fuit fidusque ad limina custos,
<Verg. Aen. 9.649>	tum comitem Ascanio pater addidit. Ibat Apollo
<Verg. Aen. 9.650>	omnia longaevo similis, vocemque coloremque
<Verg. Aen. 9.651>	et crinis albos et saeva sonoribus arma,
<Verg. Aen. 9.652>	atque his ardentem dictis adfatur Iulum:
<Verg. Aen. 9.653>	“Sit satis, Aenide, telis impune Numanum
<Verg. Aen. 9.654>	oppetiisse tuis; primam hanc tibi magnus, Apollo
<Verg. Aen. 9.655>	concedit laudem et paribus non invidet armis:
<Verg. Aen. 9.656>	cetera parce, puer, bello.” Sic orsus Apollo
<Verg. Aen. 9.657>	mortalis medio aspectus sermone reliquit
<Verg. Aen. 9.658>	et procul in tenuem ex oculis evanuit auram. 
<Verg. Aen. 9.659>	Agnovere deum proceres divinaque tela
<Verg. Aen. 9.660>	Dardanidae pharetramque fuga sensere sonantem. 
<Verg. Aen. 9.661>	Ergo avidum pugnae dictis ac numine Phoebi
<Verg. Aen. 9.662>	Ascanium prohibent, ipsi in certamina rursus
<Verg. Aen. 9.663>	succedunt animasque in aperta pericula mittunt. 
<Verg. Aen. 9.664>	It clamor totis per propugnacula muris,
<Verg. Aen. 9.665>	intendunt acris arcus amentaque torquent. 
<Verg. Aen. 9.666>	Sternitur omne solum telis, tum scuta cavaeque
<Verg. Aen. 9.667>	dant sonitum flictu galeae, pugna aspera surgit:
<Verg. Aen. 9.668>	quantus ab occasu veniens pluvialibus Haedis
<Verg. Aen. 9.669>	verberat imber humum, quam multa grandine nimbi
<Verg. Aen. 9.670>	in vada praecipitant, cum Iuppiter horridus austris
<Verg. Aen. 9.671>	torquet aquosam hiemem et caelo cava nubila rumpit. 
<Verg. Aen. 9.672>	Pandarus et Bitias, Idaeo Alcanore creti,
<Verg. Aen. 9.673>	quos Iovis eduxit luco silvestris Iaera
<Verg. Aen. 9.674>	abietibus iuvenes patriis et montibus aequos,
<Verg. Aen. 9.675>	portam, quae ducis imperio commissa, recludunt,
<Verg. Aen. 9.676>	freti animis, ultroque invitant moenibus hostem. 
<Verg. Aen. 9.677>	Ipsi intus dextra ac laeva pro turribus adstant,
<Verg. Aen. 9.678>	armati ferro et cristis capita alta corusci:
<Verg. Aen. 9.679>	quales aëriae liquentia flumina circum,
<Verg. Aen. 9.680>	sive Padi ripis Athesim seu propter amoenum,
<Verg. Aen. 9.681>	consurgunt geminae quercus intonsaque caelo
<Verg. Aen. 9.682>	attollunt capita et sublimi vertice nutant. 
<Verg. Aen. 9.683>	inrumpunt aditus Rutuli ut videre patentis
<Verg. Aen. 9.684>	continuo Quercens et pulcher Aquiculus armis
<Verg. Aen. 9.685>	et praeceps animi Tmarus et Mavortius Haemon
<Verg. Aen. 9.686>	agminibus totis: at versi terga dedere
<Verg. Aen. 9.687>	aut ipso portae posuere in limine vitam. 
<Verg. Aen. 9.688>	Tum magis increscunt animis discordibus irae;
<Verg. Aen. 9.689>	et iam collecti Troes glomerantur eodem
<Verg. Aen. 9.690>	et conferre manum et procurrere longius audent. 
<Verg. Aen. 9.691>	Ductori Turno diversa in parte furenti
<Verg. Aen. 9.692>	turbantique viros perfertur nuntius, hostem
<Verg. Aen. 9.693>	fervere caede nova et portas praebere patentis. 
<Verg. Aen. 9.694>	Deserit inceptum atque immani concitus ira
<Verg. Aen. 9.695>	Dardaniam ruit ad portam fratresque superbos. 
<Verg. Aen. 9.696>	Et primum Antiphaten, is enim se primus agebat,
<Verg. Aen. 9.697>	Thebana de matre nothum Sarpedonis alti,
<Verg. Aen. 9.698>	coniecto sternit iaculo; volat Itala cornus
<Verg. Aen. 9.699>	aëra per tenerum stomachoque infixa sub altum
<Verg. Aen. 9.700>	pectus abit: reddit specus atri volneris undam
<Verg. Aen. 9.701>	spumantem, et fixo ferrum in pulmone tepescit. 
<Verg. Aen. 9.702>	Tum Meropem atque Erymanta manu, tum sternit Aphidnum,
<Verg. Aen. 9.703>	tum Bitian ardentem oculis animisque frementem
<Verg. Aen. 9.704>	non iaculo, neque enim iaculo vitam ille dedisset,
<Verg. Aen. 9.705>	sed magnum stridens contorta phalarica venit,
<Verg. Aen. 9.706>	fulminis acta modo, quam nec duo taurea terga
<Verg. Aen. 9.707>	nec duplici squama lorica fidelis et auro
<Verg. Aen. 9.708>	sustinuit: conlapsa ruunt immania membra. 
<Verg. Aen. 9.709>	Dat tellus gemitum, et clipeum super intonat ingens. 
<Verg. Aen. 9.710>	Talis in Euboico Baiarum litore quondam
<Verg. Aen. 9.711>	saxea pila cadit, magnis quam molibus ante
<Verg. Aen. 9.712>	constructam ponto iaciunt; sic illa ruinam
<Verg. Aen. 9.713>	prona trahit penitusque vadis inlisa recumbit:
<Verg. Aen. 9.714>	miscent se maria, et nigrae attolluntur harenae;
<Verg. Aen. 9.715>	tum sonitu Prochyta alta tremit durumque cubile
<Verg. Aen. 9.716>	Inarime Iovis imperiis imposta Typhoeo. 
<Verg. Aen. 9.717>	Hic Mars armipotens animum viresque Latinis
<Verg. Aen. 9.718>	addidit et stimulos acris sub pectore vertit
<Verg. Aen. 9.719>	immisitque Fugam Teucris atrumque Timorem. 
<Verg. Aen. 9.720>	Undique conveniunt, quoniam data copia pugnae
<Verg. Aen. 9.721>	bellatorque animo deus incidit. 
<Verg. Aen. 9.722>	Pandarus ut fuso germanum corpore cernit
<Verg. Aen. 9.723>	et quo sit fortuna loco, qui casus agat res,
<Verg. Aen. 9.724>	portam vi magna converso cardine torquet,
<Verg. Aen. 9.725>	obnixus latis umeris, multosque suorum
<Verg. Aen. 9.726>	moenibus exclusos duro in certamine linquit;
<Verg. Aen. 9.727>	ast alios secum includit recipitque ruentis,
<Verg. Aen. 9.728>	demens, qui Rutulum in medio non agmine regem
<Verg. Aen. 9.729>	viderit inrumpentem ultroque incluserit urbi,
<Verg. Aen. 9.730>	immanem veluti pecora inter inertia tigrim
<Verg. Aen. 9.731>	Continuo nova lux oculis effulsit, et arma
<Verg. Aen. 9.732>	horrendum sonuere; tremunt in vertice cristae
<Verg. Aen. 9.733>	sanguineae, clipeoque micantia fulmina mittit:
<Verg. Aen. 9.734>	agnoscunt faciem invisam atque immania membra
<Verg. Aen. 9.735>	turbati subito Aeneadae. Tum Pandarus ingens
<Verg. Aen. 9.736>	emicat et mortis fraternae fervidus ira
<Verg. Aen. 9.737>	effatur: “Non haec dotalis regia Amatae,
<Verg. Aen. 9.738>	nec muris cohibet patriis media Ardea Turnum. 
<Verg. Aen. 9.739>	Castra inimica vides; nulla hinc exire potestas.”
<Verg. Aen. 9.740>	Olli subridens sedato pectore Turnus:
<Verg. Aen. 9.741>	“Incipe, siqua animo virtus, et consere dextram:
<Verg. Aen. 9.742>	hic etiam inventum Priamo narrabis Achillem.”
<Verg. Aen. 9.743>	Dixerat. Ille rudem nodis et cortice crudo
<Verg. Aen. 9.744>	intorquet summis adnixus viribus hastam:
<Verg. Aen. 9.745>	excepere aurae volnus; Saturnia Iuno
<Verg. Aen. 9.746>	detorsit veniens, portaeque infigitur hasta. 
<Verg. Aen. 9.747>	“At non hoc telum, mea quod vi dextera versat,
<Verg. Aen. 9.748>	effugies; neque enim is teli nec volneris auctor.”
<Verg. Aen. 9.749>	Sic ait et sublatum alte consurgit in ensem
<Verg. Aen. 9.750>	et mediam ferro gemina inter tempora frontem
<Verg. Aen. 9.751>	dividit inpubesque immani volnere malas. 
<Verg. Aen. 9.752>	Fit sonus, ingenti concussa est pondere tellus:
<Verg. Aen. 9.753>	conlapsos artus atque arma cruenta cerebro
<Verg. Aen. 9.754>	sternit humi moriens, atque illi partibus aequis
<Verg. Aen. 9.755>	huc caput atque illuc umero ex utroque pependit. 
<Verg. Aen. 9.756>	Diffugiunt versi trepida formidine Troes:
<Verg. Aen. 9.757>	et si continuo victorem ea cura subisset,
<Verg. Aen. 9.758>	rumpere claustra manu sociosque immittere portis,
<Verg. Aen. 9.759>	ultimus ille dies bello gentique fuisset;
<Verg. Aen. 9.760>	sed furor ardentem caedisque insana cupido
<Verg. Aen. 9.761>	egit in adversos. 
<Verg. Aen. 9.762>	Principio Phalerim et succiso poplite Gygen
<Verg. Aen. 9.763>	excipit; hinc raptas fugientibus ingerit hastas
<Verg. Aen. 9.764>	in tergum, Iuno vires animumque ministrat;
<Verg. Aen. 9.765>	addit Halym comitem et confixa Phegea parma,
<Verg. Aen. 9.766>	ignaros deinde in muris Martemque cientis
<Verg. Aen. 9.767>	Alcandrumque Haliumque Noemonaque Prytanimque. 
<Verg. Aen. 9.768>	Lyncea tendentem contra sociosque vocantem
<Verg. Aen. 9.769>	vibranti gladio conixus ab aggere dexter
<Verg. Aen. 9.770>	occupat; huic uno desectum comminus ictu
<Verg. Aen. 9.771>	cum galea longe iacuit caput. Inde ferarum
<Verg. Aen. 9.772>	vastatorem Amycum, quo non felicior alter
<Verg. Aen. 9.773>	ungere tela manu ferrumque armare veneno,
<Verg. Aen. 9.774>	et Clytium Aeoliden et amicum Crethea Musis,
<Verg. Aen. 9.775>	Crethea Musarum comitem, cui carmina semper
<Verg. Aen. 9.776>	et citharae cordi numerosque intendere nervis. 
<Verg. Aen. 9.777>	[Semper equos atque arma virum pugnasque canebat.]
<Verg. Aen. 9.778>	Tandem ductores audita caede suorum
<Verg. Aen. 9.779>	conveniunt Teucri, Mnestheus acerque Serestus,
<Verg. Aen. 9.780>	palantisque vident socios hostemque receptum. 
<Verg. Aen. 9.781>	Et Mnestheus: “Quo deinde fugam, quo tenditis?” inquit. 
<Verg. Aen. 9.782>	“Quos alios muros, quae iam ultra moenia habetis? 
<Verg. Aen. 9.783>	Unus homo et vestris, o cives, undique saeptus
<Verg. Aen. 9.784>	aggeribus tantas strages inpune per urbem
<Verg. Aen. 9.785>	ediderit, iuvenum primos tot miserit Orco? 
<Verg. Aen. 9.786>	Non infelicis patriae veterumque deorum
<Verg. Aen. 9.787>	et magni Aeneae, segnes, miseretque pudetque?”
<Verg. Aen. 9.788>	Talibus accensi firmantur et agmine denso
<Verg. Aen. 9.789>	consistunt. Turnus paulatim excedere pugna
<Verg. Aen. 9.790>	et fluvium petere ac partem, quae cingitur unda
<Verg. Aen. 9.791>	acrius hoc Teucri clamore incumbere magno
<Verg. Aen. 9.792>	et glomerare manum. Ceu saevum turba leonem
<Verg. Aen. 9.793>	cum telis premit infensis, at territus ille,
<Verg. Aen. 9.794>	asper, acerba tuens, retro redit, et neque terga
<Verg. Aen. 9.795>	ira dare aut virtus patitur, nec tendere contra
<Verg. Aen. 9.796>	ille quidem hoc cupiens potis est per tela virosque:
<Verg. Aen. 9.797>	haud aliter retro dubius vestigia Turnus
<Verg. Aen. 9.798>	improperata refert, et mens exaestuat ira. 
<Verg. Aen. 9.799>	Quin etiam bis tum medios invaserat hostis,
<Verg. Aen. 9.800>	bis confusa fuga per muros agmina vertit;
<Verg. Aen. 9.801>	sed manus e castris propere coit omnis in unum,
<Verg. Aen. 9.802>	nec contra vires audet Saturnia Iuno
<Verg. Aen. 9.803>	sufficere, aëriam caelo nam Iuppiter Irim
<Verg. Aen. 9.804>	demisit germanae haud mollia iussa ferentem,
<Verg. Aen. 9.805>	ni Turnus cedat Teucrorum moenibus altis. 
<Verg. Aen. 9.806>	Ergo nec clipeo iuvenis subsistere tantum
<Verg. Aen. 9.807>	dextra valet: iniectis sic undique telis
<Verg. Aen. 9.808>	obruitur. Strepit adsiduo cava tempora circum
<Verg. Aen. 9.809>	tinnitu galea, et saxis solida aera fatiscunt,
<Verg. Aen. 9.810>	discussaeque iubae capiti, nec sufficit umbo
<Verg. Aen. 9.811>	ictibus: ingeminant hastis et Troes et ipse
<Verg. Aen. 9.812>	fulmineus Mnestheus. Tum toto corpore sudor
<Verg. Aen. 9.813>	liquitur et piceum, nec respirare potestas,
<Verg. Aen. 9.814>	flumen agit; fessos quatit aeger anhelitus artus. 
<Verg. Aen. 9.815>	Tum demum praeceps saltu sese omnibus armis
<Verg. Aen. 9.816>	in fluvium dedit: ille suo cum gurgite flavo
<Verg. Aen. 9.817>	accepit venientem ac mollibus extulit undis
<Verg. Aen. 9.818>	et laetum sociis abluta caede remisit.
<Verg. Aen. 10.1>	Panditur interea domus omnipotentis Olympi,
<Verg. Aen. 10.2>	conciliumque vocat divom pater atque hominum rex
<Verg. Aen. 10.3>	sideream in sedem, terras unde arduus omnis
<Verg. Aen. 10.4>	castraque Dardanidum adspectat populosque Latinos. 
<Verg. Aen. 10.5>	Considunt tectis bipatentibus, incipit ipse:
<Verg. Aen. 10.6>	“Caelicolae magni, quianam sententia vobis
<Verg. Aen. 10.7>	versa retro tantumque animis certatis iniquis? 
<Verg. Aen. 10.8>	Abnueram bello Italiam concurrere Teucris. 
<Verg. Aen. 10.9>	Quae contra vetitum discordia? Quis metus aut hos
<Verg. Aen. 10.10>	aut hos arma sequi ferrumque lacessere suasit? 
<Verg. Aen. 10.11>	Adveniet iustum pugnae, ne arcessite, tempus,
<Verg. Aen. 10.12>	cum fera Karthago Romanis arcibus olim
<Verg. Aen. 10.13>	exitium magnum atque Alpes immittet apertas:
<Verg. Aen. 10.14>	tum certare odiis, tum res rapuisse licebit. 
<Verg. Aen. 10.15>	Nunc sinite et placitum laeti componite foedus.”
<Verg. Aen. 10.16>	Iuppiter haec paucis; at non Venus aurea contra
<Verg. Aen. 10.17>	pauca refert:
<Verg. Aen. 10.18>	“O pater, O hominum rerumque aeterna potestas! 
<Verg. Aen. 10.19>	Namque aliud quid sit, quod iam implorare queamus? 
<Verg. Aen. 10.20>	Cernis ut insultent Rutulli Turnusque [feratur
<Verg. Aen. 10.21>	per medios insignis equis tumidusque] secundo
<Verg. Aen. 10.22>	Marte ruat? Non clausa tegunt iam moenia Teucros:
<Verg. Aen. 10.23>	quin intra portas atque ipsis proelia miscent
<Verg. Aen. 10.24>	aggeribus moerorum et inundant sanguine fossas. 
<Verg. Aen. 10.25>	Aeneas ignarus abest. Numquamne levari
<Verg. Aen. 10.26>	obsidione sines? Muris iterum imminet hostis
<Verg. Aen. 10.27>	nascentis Troiae [nec non exercitus alter;]
<Verg. Aen. 10.28>	atque iterum in Teucros Aetolis surgit ab Arpis
<Verg. Aen. 10.29>	Tydides. Equidem credo, mea volnera restant
<Verg. Aen. 10.30>	et tua progenies mortalia demoror arma. 
<Verg. Aen. 10.31>	Si sine pace tua atque invito numine Troes
<Verg. Aen. 10.32>	Italiam petiere, luant peccata neque illos
<Verg. Aen. 10.33>	iuveris auxilio; sin tot responsa secuti,
<Verg. Aen. 10.34>	quae superi manesque dabant: cur nunc tua quisquam
<Verg. Aen. 10.35>	vertere iussa potest aut cur nova condere fata? 
<Verg. Aen. 10.36>	Quid repetem exustas Erycino in litore classes,
<Verg. Aen. 10.37>	quid tempestatum regem ventosque furentis
<Verg. Aen. 10.38>	Aeolia excitos aut actam nubibus Irim? 
<Verg. Aen. 10.39>	Nunc etiam manis, haec intemptata manebat
<Verg. Aen. 10.40>	sors rerum, movet et superis immissa repente
<Verg. Aen. 10.41>	Allecto, medias Italum bacchata per urbes. 
<Verg. Aen. 10.42>	Nil super imperio moveor: speravimus ista,
<Verg. Aen. 10.43>	dum fortuna fuit; vincant quos vincere mavis. 
<Verg. Aen. 10.44>	Si nulla est regio, Teucris quam det tua coniunx
<Verg. Aen. 10.45>	dura, per eversae, genitor, fumantia Troiae
<Verg. Aen. 10.46>	exscidia obtestor, liceat dimittere ab armis
<Verg. Aen. 10.47>	incolumem Ascanium, liceat superesse nepotem. 
<Verg. Aen. 10.48>	Aeneas sane ignotis iactetur in undis
<Verg. Aen. 10.49>	et, quamcumque viam dederit Fortuna, sequatur:
<Verg. Aen. 10.50>	hunc tegere et dirae valeam subducere pugnae. 
<Verg. Aen. 10.51>	Est Amathus, est celsa mihi Paphus atque Cythera
<Verg. Aen. 10.52>	Idaliaeque domus: positis inglorius armis
<Verg. Aen. 10.53>	exigat hic aevum. Magna dicione iubeto
<Verg. Aen. 10.54>	Karthago premat Ausoniam: nihil urbibus inde
<Verg. Aen. 10.55>	obstabit Tyriis. Quid pestem evadere belli
<Verg. Aen. 10.56>	iuvit et Argolicos medium fugisse per ignes
<Verg. Aen. 10.57>	totque maris vastaeque exhausta pericula terrae,
<Verg. Aen. 10.58>	dum Latium Teucri recidivaque Pergama quaerunt? 
<Verg. Aen. 10.59>	Non satius cineres patriae insedisse supremos
<Verg. Aen. 10.60>	atque solum, quo Troia fuit? Xanthum et Simoenta
<Verg. Aen. 10.61>	redde, oro, miseris iterumque revolvere casus
<Verg. Aen. 10.62>	da, pater, Iliacos Teucris.” Tum regia Iuno
<Verg. Aen. 10.63>	acta furore gravi: “Quid me alta silentia cogis
<Verg. Aen. 10.64>	rumpere et obductum verbis volgare dolorem? 
<Verg. Aen. 10.65>	Aenean hominum quisquam divomque subegit
<Verg. Aen. 10.66>	bella sequi aut hostem regi se inferre Latino? 
<Verg. Aen. 10.67>	Italiam petiit fatis auctoribus, esto,
<Verg. Aen. 10.68>	Cassandrae inpulsus furiis: num linquere castra
<Verg. Aen. 10.69>	hortati sumus aut vitam committere ventis? 
<Verg. Aen. 10.70>	Num puero summam belli, num credere muros
<Verg. Aen. 10.71>	Tyrrhenamque fidem, aut gentis agitare quietas? 
<Verg. Aen. 10.72>	Quis deus in fraudem, quae dura potentia nostra
<Verg. Aen. 10.73>	egit? Ubi hic Iuno demissave nubibus Iris? 
<Verg. Aen. 10.74>	Indignum est Italos Troiam circumdare flammis
<Verg. Aen. 10.75>	nascentem et patria Turnum consistere terra,
<Verg. Aen. 10.76>	cui Pilumnus avus, cui diva Venilia mater:
<Verg. Aen. 10.77>	quid face Troianos atra vim ferre Latinis,
<Verg. Aen. 10.78>	arva aliena iugo premere atque avertere praedas? 
<Verg. Aen. 10.79>	Quid soceros legere et gremiis abducere pactas,
<Verg. Aen. 10.80>	pacem orare manu, praefigere puppibus arma? 
<Verg. Aen. 10.81>	Tu potes Aenean manibus subducere Graium
<Verg. Aen. 10.82>	proque viro nebulam et ventos obtendere inanis,
<Verg. Aen. 10.83>	tu potes in totidem classem convertere nymphas:
<Verg. Aen. 10.84>	nos aliquid Rutulos contra iuvisse nefandum est? 
<Verg. Aen. 10.85>	Aeneas ignarus abest: ignarus et absit. 
<Verg. Aen. 10.86>	Est Paphus Idaliumque tibi, sunt alta Cythera:
<Verg. Aen. 10.87>	quid gravidam bellis urbem et corda aspera temptas? 
<Verg. Aen. 10.88>	Nosne tibi fluxas Phrygiae res vertere fundo
<Verg. Aen. 10.89>	conamur, nos, an miseros qui Troas Achivis
<Verg. Aen. 10.90>	obiecit? Quae causa fuit, consurgere in arma
<Verg. Aen. 10.91>	Europamque Asiamque et foedera solvere furto? 
<Verg. Aen. 10.92>	Me duce Dardanius Spartam expugnavit adulter,
<Verg. Aen. 10.93>	aut ego tela dedi fovive cupidine bella? 
<Verg. Aen. 10.94>	Tum decuit metuisse tuis: nunc sera querelis
<Verg. Aen. 10.95>	haud iustis adsurgis et inrita iurgia iactas.”
<Verg. Aen. 10.96>	Talibus orabat Iuno, cunctique fremebant
<Verg. Aen. 10.97>	caelicolae adsensu vario, ceu flamina prima
<Verg. Aen. 10.98>	cum deprensa fremunt silvis et caeca volutant
<Verg. Aen. 10.99>	murmura, venturos nautis prodentia ventos. 
<Verg. Aen. 10.100>	Tum pater omnipotens, rerum cui prima potestas,
<Verg. Aen. 10.101>	infit; eo dicente deum domus alta silescit
<Verg. Aen. 10.102>	et tremefacta solo tellus, silet arduus aether,
<Verg. Aen. 10.103>	tum Zephyri posuere, premit placida aequora pontus:
<Verg. Aen. 10.104>	“Accipite ergo animis atque haec mea figite dicta. 
<Verg. Aen. 10.105>	Quandoquidem Ausonios coniungi foedere Teucris
<Verg. Aen. 10.106>	haud licitum, nec vestra capit discordia finem:
<Verg. Aen. 10.107>	quae cuique est fortuna hodie, quam quisque secat spem,
<Verg. Aen. 10.108>	Tros Rutulusne fuat nullo discrimine habebo. 
<Verg. Aen. 10.109>	Seu fatis Italum castra obsidione tenentur
<Verg. Aen. 10.110>	sive errore malo Troiae monitisque sinistris. 
<Verg. Aen. 10.111>	Nec Rutulos solvo: sua cuique exorsa laborem
<Verg. Aen. 10.112>	fortunamque ferent. Rex Iuppiter omnibus idem. 
<Verg. Aen. 10.113>	Fata viam invenient.” Stygii per flumina fratris,
<Verg. Aen. 10.114>	per pice torrentis atraque voragine ripas
<Verg. Aen. 10.115>	adnuit et totum nutu tremefecit Olympum. 
<Verg. Aen. 10.116>	Hic finis fandi. Solio tum Iuppiter aureo
<Verg. Aen. 10.117>	surgit, caelicolae medium quem ad limina ducunt. 
<Verg. Aen. 10.118>	Interea Rutuli portis circum omnibus instant
<Verg. Aen. 10.119>	sternere caede viros et moenia cingere flammis. 
<Verg. Aen. 10.120>	At legio Aeneadum vallis obsessa tenetur,
<Verg. Aen. 10.121>	nec spes ulla fugae. Miseri stant turribus altis
<Verg. Aen. 10.122>	nequiquam et rara muros cinxere corona
<Verg. Aen. 10.123>	Asius Imbrasides Hicetaoniusque Thymoetes
<Verg. Aen. 10.124>	Assaracique duo et senior cum Castore Thymbris,
<Verg. Aen. 10.125>	prima acies; hos germani Sarpedonis ambo
<Verg. Aen. 10.126>	et Clarus et Thaemon Lycia comitantur ab alta. 
<Verg. Aen. 10.127>	Fert ingens toto conixus corpore saxum,
<Verg. Aen. 10.128>	haud partem exiguam montis, Lyrnesius Acmon,
<Verg. Aen. 10.129>	nec Clytio genitore minor nec fratre Menestheo. 
<Verg. Aen. 10.130>	Hi iaculis, illi certant defendere saxis
<Verg. Aen. 10.131>	molirique ignem nervoque aptare sagittas. 
<Verg. Aen. 10.132>	Ipse inter medios, Veneris iustissima cura,
<Verg. Aen. 10.133>	Dardanius caput ecce puer detectus honestum,
<Verg. Aen. 10.134>	qualis gemma micat, fulvum quae dividit aurum,
<Verg. Aen. 10.135>	aut collo decus aut capiti; vel quale per artem
<Verg. Aen. 10.136>	inclusum buxo aut Oricia terebintho
<Verg. Aen. 10.137>	lucet ebur; fusos cervix cui lactea crinis
<Verg. Aen. 10.138>	accipit et molli subnectens circulus auro. 
<Verg. Aen. 10.139>	Te quoque magnanimae viderunt, Ismare, gentes
<Verg. Aen. 10.140>	volnera dirigere et calamos armare veneno,
<Verg. Aen. 10.141>	Maeonia generose domo, ubi pinguia culta
<Verg. Aen. 10.142>	exercentque viri Pactolusque inrigat auro. 
<Verg. Aen. 10.143>	Adfuit et Mnestheus, quem pulsi pristina Turni
<Verg. Aen. 10.144>	aggere moerorum sublimem gloria tollit,
<Verg. Aen. 10.145>	et Capys: hinc nomen Campanae ducitur urbi. 
<Verg. Aen. 10.146>	Illi inter sese duri certamina belli
<Verg. Aen. 10.147>	contulerant: media Aeneas freta nocte secabat. 
<Verg. Aen. 10.148>	Namque ut ab Euandro castris ingressus Etruscis
<Verg. Aen. 10.149>	regem adit et regi memorat nomenque genusque,
<Verg. Aen. 10.150>	quidve petat quidve ipse ferat, Mezentius arma
<Verg. Aen. 10.151>	quae sibi conciliet, violentaque pectora Turni
<Verg. Aen. 10.152>	edocet, humanis quae sit fiducia rebus
<Verg. Aen. 10.153>	admonet immiscetque preces: haud fit mora, Tarchon
<Verg. Aen. 10.154>	iungit opes foedusque ferit; tum libera fati
<Verg. Aen. 10.155>	classem conscendit iussis gens Lydia divom,
<Verg. Aen. 10.156>	externo commissa duci. Aeneia puppis
<Verg. Aen. 10.157>	prima tenet, rostro Phrygios subiuncta leones,
<Verg. Aen. 10.158>	imminet Ida super, profugis gratissima Teucris. 
<Verg. Aen. 10.159>	Hic magnus sedet Aeneas secumque volutat
<Verg. Aen. 10.160>	eventus belli varios, Pallasque sinistro
<Verg. Aen. 10.161>	adfixus lateri iam quaerit sidera, opacae
<Verg. Aen. 10.162>	noctis iter, iam quae passus terraque marique. 
<Verg. Aen. 10.163>	Pandite nunc Helicona, deae, cantusque movete,
<Verg. Aen. 10.164>	quae manus interea Tuscis comitetur ab oris
<Verg. Aen. 10.165>	Aenean armetque rates pelagoque vehatur. 
<Verg. Aen. 10.166>	Massicus aerata princeps secat aequora tigri:
<Verg. Aen. 10.167>	sub quo mille manus iuvenum, qui moenia Clusi
<Verg. Aen. 10.168>	quique urbem liquere Cosas, quis tela sagittae
<Verg. Aen. 10.169>	gorytique leves umeris et letifer arcus. 
<Verg. Aen. 10.170>	Una torvus Abas: huic totum insignibus armis
<Verg. Aen. 10.171>	agmen et aurato fulgebat Apolline puppis. 
<Verg. Aen. 10.172>	Sescentos illi dederat Populonia mater
<Verg. Aen. 10.173>	expertos belli iuvenes, ast Ilva trecentos
<Verg. Aen. 10.174>	insula inexhaustis Chalybum generosa metallis. 
<Verg. Aen. 10.175>	Tertius ille hominum divomque interpres Asilas,
<Verg. Aen. 10.176>	cui pecudum fibrae, caeli cui sidera parent
<Verg. Aen. 10.177>	et linguae volucrum et praesagi fulminis ignes,
<Verg. Aen. 10.178>	mille rapit densos acie atque horrentibus hastis. 
<Verg. Aen. 10.179>	Hos parere iubent Alpheae ab origine Pisae,
<Verg. Aen. 10.180>	urbs Etrusca solo. Sequitur pulcherrimus Astur,
<Verg. Aen. 10.181>	Astur equo fidens et versicoloribus armis. 
<Verg. Aen. 10.182>	Tercentum adiciunt (mens omnibus una sequendi)
<Verg. Aen. 10.183>	qui Caerete domo, qui sunt Minionis in arvis,
<Verg. Aen. 10.184>	et Pyrgi veteres intempestaeque Graviscae. 
<Verg. Aen. 10.185>	Non ego te, Ligurum ductor fortissime bello,
<Verg. Aen. 10.186>	transierim, Cinyre, et paucis comitate Cupavo,
<Verg. Aen. 10.187>	cuius olorinae surgunt de vertice pennae,
<Verg. Aen. 10.188>	crimen, Amor, vestrum formaeque insigne paternae. 
<Verg. Aen. 10.189>	Namque ferunt luctu Cycnum Phaethontis amati,
<Verg. Aen. 10.190>	populeas inter frondes umbramque sororum
<Verg. Aen. 10.191>	dum canit et maestum Musa solatur amorem,
<Verg. Aen. 10.192>	canentem molli pluma duxisse senectam,
<Verg. Aen. 10.193>	linquentem terras et sidera voce sequentem. 
<Verg. Aen. 10.194>	Filius, aequalis comitatus classe catervas,
<Verg. Aen. 10.195>	ingentem remis Centaurum promovet: ille
<Verg. Aen. 10.196>	instat aquae saxumque undis immane minatur
<Verg. Aen. 10.197>	arduus et longa sulcat maria alta carina. 
<Verg. Aen. 10.198>	Ille etiam patriis agmen ciet Ocnus ab oris,
<Verg. Aen. 10.199>	fatidicae Mantus et Tusci filius amnis,
<Verg. Aen. 10.200>	qui muros matrisque dedit tibi, Mantua, nomen,
<Verg. Aen. 10.201>	Mantua, dives avis; sed non genus omnibus unum:
<Verg. Aen. 10.202>	gens illi triplex, populi sub gente quaterni,
<Verg. Aen. 10.203>	ipsa caput populis, Tusco de sanguine vires. 
<Verg. Aen. 10.204>	Hinc quoque quingentos in se Mezentius armat,
<Verg. Aen. 10.205>	quos patre Benaco velatus harundine glauca
<Verg. Aen. 10.206>	Mincius infesta ducebat in aequora pinu. 
<Verg. Aen. 10.207>	It gravis Aulestes centenaque arbore fluctum
<Verg. Aen. 10.208>	verberat adsurgens, spumant vada marmore verso. 
<Verg. Aen. 10.209>	Hunc vehit immanis Triton et caerula concha
<Verg. Aen. 10.210>	exterrens freta, cui laterum tenus hispida nanti
<Verg. Aen. 10.211>	frons hominem praefert, in pristim desinit alvus:
<Verg. Aen. 10.212>	spumea semifero sub pectore murmurat unda. 
<Verg. Aen. 10.213>	Tot lecti proceres ter denis navibus ibant
<Verg. Aen. 10.214>	subsidio Troiae et campos salis aera secabant. 
<Verg. Aen. 10.215>	Iamque dies caelo concesserat almaque curru
<Verg. Aen. 10.216>	noctivago Phoebe medium pulsabat Olympum:
<Verg. Aen. 10.217>	Aeneas (neque enim membris dat cura quietem)
<Verg. Aen. 10.218>	ipse sedens clavumque regit velisque ministrat. 
<Verg. Aen. 10.219>	Atque illi medio in spatio chorus ecce suarum
<Verg. Aen. 10.220>	occurrit comitum: nymphae, quas alma Cybebe
<Verg. Aen. 10.221>	numen habere maris nymphasque e navibus esse
<Verg. Aen. 10.222>	iusserat, innabant pariter fluctusque secabant,
<Verg. Aen. 10.223>	quot prius aeratae steterant ad litora prorae. 
<Verg. Aen. 10.224>	Agnoscunt longe regem lustrantque choreis,
<Verg. Aen. 10.225>	quarum quae fandi doctissima Cymodocea
<Verg. Aen. 10.226>	pone sequens dextra puppim tenet ipsaque dorso
<Verg. Aen. 10.227>	eminet ac laeva tacitis subremigat undis,
<Verg. Aen. 10.228>	tum sic ignarum adloquitur: “Vigilasne, deum gens,
<Verg. Aen. 10.229>	Aenea? Vigila et velis immitte rudentis. 
<Verg. Aen. 10.230>	Nos sumus, Idaeae sacro de vertice pinus,
<Verg. Aen. 10.231>	nunc pelagi nymphae, classis tua Perfidus ut nos
<Verg. Aen. 10.232>	praecipitis ferro Rutulus flammaque premebat,
<Verg. Aen. 10.233>	rupimus invitae tua vincula teque per aequor
<Verg. Aen. 10.234>	quaerimus. Hanc Genetrix faciem miserata refecit
<Verg. Aen. 10.235>	et dedit esse deas aevumque agitare sub undis. 
<Verg. Aen. 10.236>	At puer Ascanius muro fossisque tenetur
<Verg. Aen. 10.237>	tela inter media atque horrentis Marte Latinos. 
<Verg. Aen. 10.238>	Iam loca iussa tenent forti permixtus Etrusco
<Verg. Aen. 10.239>	Arcas eques: medias illis opponere turmas,
<Verg. Aen. 10.240>	ne castris iungant, certast sententia Turno. 
<Verg. Aen. 10.241>	Surge age et Aurora socios veniente vocari
<Verg. Aen. 10.242>	primus in arma iube et clipeum cape, quem dedit ipse
<Verg. Aen. 10.243>	invictum Ignipotens atque oras ambiit auro. 
<Verg. Aen. 10.244>	Crastina lux, mea si non inrita dicta putaris,
<Verg. Aen. 10.245>	ingentis Rutulae spectabit caedis acervos.”
<Verg. Aen. 10.246>	Dixerat, et dextra discedens impulit altam
<Verg. Aen. 10.247>	haud ignara modi puppim: fugit illa per undas
<Verg. Aen. 10.248>	ocior et iaculo et ventos aequante sagitta. 
<Verg. Aen. 10.249>	Inde aliae celerant cursus. Stupet inscius ipse
<Verg. Aen. 10.250>	Tros Anchisiades; animos tamen omine tollit. 
<Verg. Aen. 10.251>	Tum breviter super adspectans convexa precatur:
<Verg. Aen. 10.252>	“Alma parens Idaea deum, cui Dindyma cordi
<Verg. Aen. 10.253>	turrigeraeque urbis biiugique ad frena leones,
<Verg. Aen. 10.254>	tu mihi nunc pugnae princeps, tu rite propinques
<Verg. Aen. 10.255>	augurium Phrygibusque adsis pede, diva, secundo.”
<Verg. Aen. 10.256>	Tantum effatus. Et interea revoluta rubebat
<Verg. Aen. 10.257>	matura iam luce dies noctemque fugarat:
<Verg. Aen. 10.258>	principio sociis edicit, signa sequantur
<Verg. Aen. 10.259>	atque animos aptent armis pugnaeque parent se. 
<Verg. Aen. 10.260>	Iamque in conspectu Teucros habet et sua castra,
<Verg. Aen. 10.261>	stans celsa in puppi; clipeum cum deinde sinistra
<Verg. Aen. 10.262>	extulit ardentem. Clamorem ad sidera tollunt
<Verg. Aen. 10.263>	Dardanidae e muris, spes addita suscitat iras,
<Verg. Aen. 10.264>	tela manu iaciunt: quales sub nubibus atris
<Verg. Aen. 10.265>	Strymoniae dant signa grues atque aethera tranant
<Verg. Aen. 10.266>	cum sonitu fugiuntque notos clamore secundo. 
<Verg. Aen. 10.267>	At Rutulo regi ducibusque ea mira videri
<Verg. Aen. 10.268>	Ausoniis, donec versas ad litora puppes
<Verg. Aen. 10.269>	respiciunt totumque adlabi classibus aequor. 
<Verg. Aen. 10.270>	Ardet apex capiti cristisque a vertice flamma
<Verg. Aen. 10.271>	funditur et vastos umbo vomit aureus ignes:
<Verg. Aen. 10.272>	non secus ac liquida siquando nocte cometae
<Verg. Aen. 10.273>	sanguinei lugubre rubent aut Sirius ardor,
<Verg. Aen. 10.274>	ille sitim morbosque ferens mortalibus aegris,
<Verg. Aen. 10.275>	nascitur et laevo contristat lumine caelum. 
<Verg. Aen. 10.276>	Haud tamen audaci Turno fiducia cessit
<Verg. Aen. 10.277>	litora praecipere et venientis pellere terra. 
<Verg. Aen. 10.278>	[ultro animos tollit dictis atque increpat ultro]
<Verg. Aen. 10.279>	“Quod votis optastis, adest, perfringere dextra;
<Verg. Aen. 10.280>	in manibus Mars ipse viris. Nunc coniugis esto
<Verg. Aen. 10.281>	quisque suae tectique memor, nunc magna referto
<Verg. Aen. 10.282>	facta, patrum laudes. Ultro occurramus ad undam,
<Verg. Aen. 10.283>	dum trepidi egressisque labant vestigia prima. 
<Verg. Aen. 10.284>	Audentis Fortuna iuvat,”
<Verg. Aen. 10.285>	haec ait et secum versat, quos ducere contra
<Verg. Aen. 10.286>	vel quibus obsessos possit concredere muros. 
<Verg. Aen. 10.287>	Interea Aeneas socios de puppibus altis
<Verg. Aen. 10.288>	pontibus exponit. Multi servare recursus
<Verg. Aen. 10.289>	languentis pelagi et brevibus se credere saltu,
<Verg. Aen. 10.290>	per remos alii. Speculatus litora Tarchon,
<Verg. Aen. 10.291>	qua vada non sperat nec fracta remurmurat unda,
<Verg. Aen. 10.292>	sed mare inoffensum crescenti adlabitur aestu,
<Verg. Aen. 10.293>	advertit subito proram sociosque precatur:
<Verg. Aen. 10.294>	“Nunc, o lecta manus, validis incumbite remis;
<Verg. Aen. 10.295>	tollite, ferte rates; inimicam findite rostris
<Verg. Aen. 10.296>	hanc terram, sulcumque sibi premat ipsa carina. 
<Verg. Aen. 10.297>	Frangere nec tali puppim statione recuso
<Verg. Aen. 10.298>	arrepta tellure semel.” Quae talia postquam
<Verg. Aen. 10.299>	effatus Tarchon, socii consurgere tonsis
<Verg. Aen. 10.300>	spumantisque rates arvis inferre Latinis,
<Verg. Aen. 10.301>	donec rostra tenent siccum et sedere carinae
<Verg. Aen. 10.302>	omnes innocuae, sed non puppis tua, Tarchon. 
<Verg. Aen. 10.303>	Namque inflicta vadis dorso dum pendet iniquo,
<Verg. Aen. 10.304>	anceps sustentata diu fluctusque fatigat,
<Verg. Aen. 10.305>	solvitur atque viros mediis exponit in undis
<Verg. Aen. 10.306>	fragmina remorum quos et fluitantia transtra
<Verg. Aen. 10.307>	impediunt, retrahitque pedem simul unda relabens. 
<Verg. Aen. 10.308>	Nec Turnum segnis retinet mora, sed rapit acer
<Verg. Aen. 10.309>	totam aciem in Teucros et contra in litore sistit. 
<Verg. Aen. 10.310>	Signa canunt. Primus turmas invasit agrestis
<Verg. Aen. 10.311>	Aeneas, omen pugnae, stravitque Latinos
<Verg. Aen. 10.312>	occiso Therone, virum qui maximus ultro
<Verg. Aen. 10.313>	Aenean petit: huic gladio perque aerea suta,
<Verg. Aen. 10.314>	per tunicam squalentem auro latus haurit apertum. 
<Verg. Aen. 10.315>	Inde Lichan ferit, exsectum iam matre perempta
<Verg. Aen. 10.316>	et tibi, Phoebe, sacrum: casus evadere ferri
<Verg. Aen. 10.317>	quo licuit parvo? Nec longe Cissea durum
<Verg. Aen. 10.318>	immanemque Gyan, sternentis agmina clava,
<Verg. Aen. 10.319>	deiecit Leto: nihil illos Herculis arma
<Verg. Aen. 10.320>	nec validae iuvere manus genitorque Melampus,
<Verg. Aen. 10.321>	Alcidae comes usque gravis dum terra labores
<Verg. Aen. 10.322>	praebuit. Ecce Pharo, voces dum iactat inertis,
<Verg. Aen. 10.323>	intorquens iaculum clamanti sistit in ore. 
<Verg. Aen. 10.324>	Tu quoque, flaventem prima lanugine malas
<Verg. Aen. 10.325>	dum sequeris Clytium infelix, nova gaudia, Cydon,
<Verg. Aen. 10.326>	Dardania stratus dextra, securus amorum,
<Verg. Aen. 10.327>	qui iuvenum tibi semper erant, miserande iaceres,
<Verg. Aen. 10.328>	ni fratrum stipata cohors foret obvia, Phorci
<Verg. Aen. 10.329>	progenies, septem numero, septenaque tela
<Verg. Aen. 10.330>	coniciunt; partim galea clipeoque resultant
<Verg. Aen. 10.331>	inrita, deflexit partim stringentia corpus
<Verg. Aen. 10.332>	alma Venus. Fidum Aeneas adfatur Achaten:
<Verg. Aen. 10.333>	“Suggere tela mihi: non ullum dextera frustra
<Verg. Aen. 10.334>	torserit in Rutulos, steterunt quae in corpore Graium
<Verg. Aen. 10.335>	Iliacis campis.” Tum magnam corripit hastam
<Verg. Aen. 10.336>	et iacit: illa volans clipei transverberat aera
<Verg. Aen. 10.337>	Maeonis et thoraca simul cum pectore rumpit. 
<Verg. Aen. 10.338>	Huic frater subit Alcanor fratremque ruentem
<Verg. Aen. 10.339>	sustentat dextra: traiecto missa lacerto
<Verg. Aen. 10.340>	protinus hasta fugit servatque cruenta tenorem,
<Verg. Aen. 10.341>	dexteraque ex umero nervis moribunda pependit. 
<Verg. Aen. 10.342>	Tum Numitor iaculo fratris de corpore rapto
<Verg. Aen. 10.343>	Aenean petiit; sed non et figere contra
<Verg. Aen. 10.344>	est licitum, magnique femur perstrinxit Achatae. 
<Verg. Aen. 10.345>	Hic Curibus fidens primaevo corpore Clausus
<Verg. Aen. 10.346>	advenit et rigida Dryopem ferit eminus hasta
<Verg. Aen. 10.347>	sub mentum graviter pressa pariterque loquentis
<Verg. Aen. 10.348>	vocem animamque rapit traiecto gutture; at ille
<Verg. Aen. 10.349>	fronte ferit terram et crassum vomit ore cruorem. 
<Verg. Aen. 10.350>	Tres quoque Threicios Boreae de gente suprema
<Verg. Aen. 10.351>	et tris, quos Idas pater et patria Ismara mittit,
<Verg. Aen. 10.352>	per varios sternit casus. Accurrit Halaesus
<Verg. Aen. 10.353>	Auruncaeque manus, subit et Neptunia proles,
<Verg. Aen. 10.354>	insignis Messapus equis. Expellere tendunt
<Verg. Aen. 10.355>	nunc hi, nunc illi; certatur limine in ipso
<Verg. Aen. 10.356>	Ausoniae. Magno discordes aethere venti
<Verg. Aen. 10.357>	proelia ceu tollunt animis et viribus aequis;
<Verg. Aen. 10.358>	non ipsi inter se, non nubila, non mare cedit;
<Verg. Aen. 10.359>	anceps pugna diu, stant obnixa omnia contra:
<Verg. Aen. 10.360>	haud aliter Troianae acies aciesque Latinae
<Verg. Aen. 10.361>	concurrunt; haeret pede pes densusque viro vir. 
<Verg. Aen. 10.362>	At parte ex alia, qua saxa rotantia late
<Verg. Aen. 10.363>	impulerat torrens arbustaque diruta ripis,
<Verg. Aen. 10.364>	Arcadas insuetos acies inferre pedestris
<Verg. Aen. 10.365>	ut vidit Pallas Latio dare terga sequaci
<Verg. Aen. 10.366>	(aspera quis natura loci dimittere quando
<Verg. Aen. 10.367>	suasit equos), unum quod rebus restat egenis,
<Verg. Aen. 10.368>	nunc prece, nunc dictis virtutem accendit amaris:
<Verg. Aen. 10.369>	“Quo fugitis, socii? Per vos et fortia facta,
<Verg. Aen. 10.370>	per ducis Evandri nomen devictaque bella
<Verg. Aen. 10.371>	Opemque meam, patriae quae nunc subit aemula laudi,
<Verg. Aen. 10.372>	fidite ne pedibus. Ferro rumpenda per hostis
<Verg. Aen. 10.373>	est via. Qua globus ille virum densissimus urget,
<Verg. Aen. 10.374>	hac vos et Pallanta ducem patria alta reposcit. 
<Verg. Aen. 10.375>	Numina nulla premunt, mortali urgemur ab hoste
<Verg. Aen. 10.376>	mortales, totidem nobis animaeque manusque. 
<Verg. Aen. 10.377>	Ecce, maris magna claudit nos obice pontus,
<Verg. Aen. 10.378>	deest iam terra fugae: pelagus Troiamne petemus?”
<Verg. Aen. 10.379>	Haec ait et medius densos prorumpit in hostis. 
<Verg. Aen. 10.380>	Obvius huic primum, fatis adductus iniquis,
<Verg. Aen. 10.381>	fit Lagus. Hunc, magno vellit dum pondere saxum,
<Verg. Aen. 10.382>	intorto figit telo, discrimina costis
<Verg. Aen. 10.383>	per medium qua spina dabat, hastamque receptat
<Verg. Aen. 10.384>	ossibus haerentem. Quem non super occupat Hisbo,
<Verg. Aen. 10.385>	ille quidem hoc sperans: nam Pallas ante ruentem,
<Verg. Aen. 10.386>	dum furit, incautum crudeli morte sodalis
<Verg. Aen. 10.387>	excipit atque ensem tumido in pulmone recondit. 
<Verg. Aen. 10.388>	Hinc Sthenium petit et Rhoeti de gente vetusta
<Verg. Aen. 10.389>	Anchemolum, thalamos ausum incestare novercae. 
<Verg. Aen. 10.390>	Vos etiam, gemini, Rutulis cecidistis in agris,
<Verg. Aen. 10.391>	Daucia, Laride Thymberque, simillima proles,
<Verg. Aen. 10.392>	indiscreta suis gratusque parentibus error;
<Verg. Aen. 10.393>	at nunc dura dedit vobis discrimina Pallas:
<Verg. Aen. 10.394>	nam tibi, Thymbre, caput Evandrius abstulit ensis;
<Verg. Aen. 10.395>	te decisa suum, Laride, dextera quaerit
<Verg. Aen. 10.396>	semianimesque micant digiti ferrumque retractant. 
<Verg. Aen. 10.397>	Arcadas accensos monitu et praeclara tuentis
<Verg. Aen. 10.398>	facta viri mixtus dolor et pudor armat in hostis. 
<Verg. Aen. 10.399>	Tum Pallas biiugis fugientem Rhoetea praeter
<Verg. Aen. 10.400>	traicit. Hoc spatium tantumque morae fuit Ilo;
<Verg. Aen. 10.401>	Ilo namque procul validam direxerat hastam,
<Verg. Aen. 10.402>	quam medius Rhoeteus intercipit, optime Teuthra,
<Verg. Aen. 10.403>	te fugiens fratremque Tyren, curruque volutus
<Verg. Aen. 10.404>	caedit semianimis Rutulorum calcibus arva. 
<Verg. Aen. 10.405>	Ac velut optato ventis aestate coortis
<Verg. Aen. 10.406>	dispersa immittit silvis incendia pastor,
<Verg. Aen. 10.407>	correptis subito mediis extenditur una
<Verg. Aen. 10.408>	horrida per latos acies Volcania campos;
<Verg. Aen. 10.409>	ille sedens victor flammas despectat ovantis:
<Verg. Aen. 10.410>	non aliter socium virtus coit omnis in unum
<Verg. Aen. 10.411>	teque iuvat, Palla. Sed bellis acer Halaesus
<Verg. Aen. 10.412>	tendit in adversos seque in sua conligit arma. 
<Verg. Aen. 10.413>	Hic mactat Ladona Pheretaque Demodocumque,
<Verg. Aen. 10.414>	Strymonio dextram fulgenti deripit ense
<Verg. Aen. 10.415>	elatam in iugulum, saxo ferit ora Thoantis
<Verg. Aen. 10.416>	ossaque dispersit cerebro permixta cruento. 
<Verg. Aen. 10.417>	Fata canens silvis genitor celarat Halaesum:
<Verg. Aen. 10.418>	ut senior leto canentia lumina solvit,
<Verg. Aen. 10.419>	iniecere manum Parcae telisque sacrarunt
<Verg. Aen. 10.420>	Evandri. Quem sic Pallas petit ante precatus:
<Verg. Aen. 10.421>	“Da nunc, Thybri pater, ferro, quod missile libro,
<Verg. Aen. 10.422>	fortunam atque viam duri per pectus Halaesi. 
<Verg. Aen. 10.423>	Haec arma exuviasque viri tua quercus habebit.”
<Verg. Aen. 10.424>	Audiit illa deus: dum texit Imaona Halaesus,
<Verg. Aen. 10.425>	Arcadio infelix telo dat pectus inermum. 
<Verg. Aen. 10.426>	At non caede viri tanta perterrita Lausus,
<Verg. Aen. 10.427>	pars ingens belli, sinit agmina: primus Abantem
<Verg. Aen. 10.428>	oppositum interimit, pugnae nodumque moramque. 
<Verg. Aen. 10.429>	Sternitur Arcadiae proles, sternuntur Etrusci
<Verg. Aen. 10.430>	et vos, O Grais imperdita corpora, Teucri. 
<Verg. Aen. 10.431>	Agmina concurrunt ducibusque et viribus aequis. 
<Verg. Aen. 10.432>	Extremi addensent acies nec turba moveri
<Verg. Aen. 10.433>	tela manusque sinit. Hinc Pallas instat et urget,
<Verg. Aen. 10.434>	hinc contra Lausus, nec multum discrepat aetas:
<Verg. Aen. 10.435>	egregii forma, sed quis Fortuna negarat
<Verg. Aen. 10.436>	in patriam reditus. Ipsos concurrere passus
<Verg. Aen. 10.437>	haud tamen inter se magni regnator Olympi:
<Verg. Aen. 10.438>	mox illos sua fata manent maiore sub hoste. 
<Verg. Aen. 10.439>	Interea soror alma monet succedere Lauso
<Verg. Aen. 10.440>	Turnum, qui volucri curru medium secat agmen. 
<Verg. Aen. 10.441>	Ut vidit socios: “Tempus desistere pugnae;
<Verg. Aen. 10.442>	solus ego in Pallanta feror, soli mihi Pallas
<Verg. Aen. 10.443>	debetur; cuperem ipse parens spectator adesset.”
<Verg. Aen. 10.444>	Haec ait, et socii cesserunt aequore iusso. 
<Verg. Aen. 10.445>	At Rutulum abscessu iuvenis tum iussa superba
<Verg. Aen. 10.446>	miratus stupet in Turno corpusque per ingens
<Verg. Aen. 10.447>	lumina volvit obitque truci procul omnia visu
<Verg. Aen. 10.448>	talibus et dictis it contra dicta tyranni:
<Verg. Aen. 10.449>	“Aut spoliis ego iam raptis laudabor opimis
<Verg. Aen. 10.450>	aut leto insigni: sorti pater aequus utrique est. 
<Verg. Aen. 10.451>	Tolle minas.” Fatus medium procedit in aequor. 
<Verg. Aen. 10.452>	Frigidus Arcadibus coit in praecordia sanguis. 
<Verg. Aen. 10.453>	Desiluit Turnus biiugis, pedes apparat ire
<Verg. Aen. 10.454>	comminus; utque leo, specula cum vidit ab alta
<Verg. Aen. 10.455>	stare procul campis meditantem in proelia taurum,
<Verg. Aen. 10.456>	advolat: haud alia est Turni venientis imago. 
<Verg. Aen. 10.457>	Hunc ubi contiguum missae fore credidit hastae,
<Verg. Aen. 10.458>	ire prior Pallas, siqua fors adiuvet ausum
<Verg. Aen. 10.459>	viribus imparibus, magnumque ita ad aethera fatur:
<Verg. Aen. 10.460>	“Per patris hospitium et mensas, quas advena adisti,
<Verg. Aen. 10.461>	te precor, Alcide, coeptis ingentibus adsis. 
<Verg. Aen. 10.462>	Cernat semineci sibi me rapere arma cruenta
<Verg. Aen. 10.463>	victoremque ferant morientia lumina Turni.”
<Verg. Aen. 10.464>	Audiit Alcides iuvenem magnumque sub imo
<Verg. Aen. 10.465>	corde premit gemitum lacrimasque effundit inanis. 
<Verg. Aen. 10.466>	Tum Genitor natum dictis adfatur amicis:
<Verg. Aen. 10.467>	“Stat sua cuique dies, breve et inreparabile tempus
<Verg. Aen. 10.468>	omnibus est vitae: sed famam extendere factis,
<Verg. Aen. 10.469>	hoc virtutis opus. Troiae sub moenibus altis
<Verg. Aen. 10.470>	tot nati cecidere deum; quin occidit una
<Verg. Aen. 10.471>	Sarpedon, mea progenies. Etiam sua Turnum
<Verg. Aen. 10.472>	fata vocant, metasque dati pervenit ad aevi.”
<Verg. Aen. 10.473>	Sic ait atque oculos Rutulorum reicit arvis. 
<Verg. Aen. 10.474>	At Pallas magnis emittit viribus hastam
<Verg. Aen. 10.475>	vaginaque cava fulgentem deripit ensem. 
<Verg. Aen. 10.476>	Illa volans umeri surgunt qua tegmina summa
<Verg. Aen. 10.477>	incidit atque viam clipei molita per oras
<Verg. Aen. 10.478>	tandem etiam magno strinxit de corpore Turni. 
<Verg. Aen. 10.479>	Hic Turnus ferro praefixum robur acuto
<Verg. Aen. 10.480>	in Pallanta diu librans iacit atque ita fatur:
<Verg. Aen. 10.481>	“Adspice, num mage sit nostrum penetrabile telum.”
<Verg. Aen. 10.482>	Dixerat; at clipeum, tot ferri terga, tot aeris,
<Verg. Aen. 10.483>	quem pellis totiens obeat circumdata tauri,
<Verg. Aen. 10.484>	vibranti cuspis medium transverberat ictu
<Verg. Aen. 10.485>	loricaeque moras et pectus perforat ingens. 
<Verg. Aen. 10.486>	Ille rapit calidum frustra de volnere telum:
<Verg. Aen. 10.487>	una eademque via sanguis animusque sequuntur. 
<Verg. Aen. 10.488>	Corruit in volnus, sonitum super arma dedere
<Verg. Aen. 10.489>	et terram hostilem moriens petit ore cruento. 
<Verg. Aen. 10.490>	Quem Turnus super adsistens,
<Verg. Aen. 10.491>	“Arcades, haec,” inquit, “memores mea dicta referte
<Verg. Aen. 10.492>	Euandro; qualem meruit, Pallanta remitto. 
<Verg. Aen. 10.493>	Quisquis honos tumuli, quidquid solamen humandi est,
<Verg. Aen. 10.494>	largior. Haud illi stabunt Aeneia parvo
<Verg. Aen. 10.495>	hospitia.” Et laevo pressit pede talia fatus
<Verg. Aen. 10.496>	exanimem, rapiens immania pondera baltei
<Verg. Aen. 10.497>	impressumque nefas, una sub nocte iugali
<Verg. Aen. 10.498>	caesa manus iuvenum foede thalamique cruenti,
<Verg. Aen. 10.499>	quae Clonus Eurytides multo caelaverat auro;
<Verg. Aen. 10.500>	quo nunc Turnus ovat spolio gaudetque potitus. 
<Verg. Aen. 10.501>	Nescia mens hominum fati sortisque futurae
<Verg. Aen. 10.502>	et servare modum, rebus sublata secundis! 
<Verg. Aen. 10.503>	Turno tempus erit, magno cum optaverit emptum
<Verg. Aen. 10.504>	intactum Pallanta et cum spolia ista diemque
<Verg. Aen. 10.505>	oderit. At socii multo gemitu lacrimisque
<Verg. Aen. 10.506>	impositum scuto referunt Pallanta frequentes. 
<Verg. Aen. 10.507>	O dolor atque decus magnum rediture parenti
<Verg. Aen. 10.508>	haec te prima dies bello dedit, haec eadem aufert,
<Verg. Aen. 10.509>	cum tamen ingentis Rutulorum linquis acervos. 
<Verg. Aen. 10.510>	Nec iam fama mali tanti, sed certior auctor
<Verg. Aen. 10.511>	advolat Aeneae, tenui discrimine leti
<Verg. Aen. 10.512>	esse suos, versis tempus succurrere Teucris. 
<Verg. Aen. 10.513>	Proxima quaeque metit gladio latumque per agmen
<Verg. Aen. 10.514>	ardens limitem agit ferro, te, Turne, superbum
<Verg. Aen. 10.515>	caede nova quaerens. Pallas, Euander, in ipsis
<Verg. Aen. 10.516>	omnia sunt oculis, mensae, quas advena primas
<Verg. Aen. 10.517>	tunc adiit, dextraeque datae. Sulmone creatos
<Verg. Aen. 10.518>	quattuor hic iuvenes, totidem, quos educat Ufens,
<Verg. Aen. 10.519>	viventis rapit, inferias quos immolet umbris
<Verg. Aen. 10.520>	captivoque rogi perfundat sanguine flammas. 
<Verg. Aen. 10.521>	Inde Mago procul infensam contenderat hastam. 
<Verg. Aen. 10.522>	Ille astu subit ac tremibunda supervolat hasta,
<Verg. Aen. 10.523>	et genua amplectens effatur talia supplex:
<Verg. Aen. 10.524>	“Per patrios manis et spes surgentis Iuli
<Verg. Aen. 10.525>	te precor, hanc animam serves natoque patrique. 
<Verg. Aen. 10.526>	Est domus alta, iacent penitus defossa talenta
<Verg. Aen. 10.527>	caelati argenti, sunt auri pondera facti
<Verg. Aen. 10.528>	infectique mihi. Non hic victoria Teucrum
<Verg. Aen. 10.529>	vertitur aut anima una dabit discrimina tanta.”
<Verg. Aen. 10.530>	Dixerat. Aeneas contra cui talia reddit:
<Verg. Aen. 10.531>	“Argenti atque auri memoras quae multa talenta,
<Verg. Aen. 10.532>	natis parce tuis. Belli commercia Turnus
<Verg. Aen. 10.533>	sustulit ista prior iam tum Pallante perempto. 
<Verg. Aen. 10.534>	Hoc patris Anchisae manes, hoc sentit Iulus.”
<Verg. Aen. 10.535>	Sic fatus galeam laeva tenet atque reflexa
<Verg. Aen. 10.536>	cervice orantis capulo tenus applicat ensem. 
<Verg. Aen. 10.537>	Nec procul Haemonides, Phoebi Triviaeque sacerdos,
<Verg. Aen. 10.538>	infula cui sacra redimibat tempora vitta,
<Verg. Aen. 10.539>	totus conlucens veste atque insignibus armis. 
<Verg. Aen. 10.540>	Quem congressus agit campo lapsumque superstans
<Verg. Aen. 10.541>	immolat ingentique umbra tegit; arma Serestus
<Verg. Aen. 10.542>	lecta refert umeris, tibi, rex Gradive, tropaeum. 
<Verg. Aen. 10.543>	Instaurant acies Volcani stirpe creatus
<Verg. Aen. 10.544>	Caeculus et veniens Marsorum montibus Umbro:
<Verg. Aen. 10.545>	Dardanides contra furit. Anxuris ense sinistram
<Verg. Aen. 10.546>	et totum clipei ferro deiecerat orbem;
<Verg. Aen. 10.547>	dixerat ille aliquid magnum vimque adfore verbo
<Verg. Aen. 10.548>	crediderat caeloque animum fortasse ferebat
<Verg. Aen. 10.549>	canitiemque sibi et longos promiserat annos:
<Verg. Aen. 10.550>	Tarquitus exultans contra fulgentibus armis,
<Verg. Aen. 10.551>	silvicolae Fauno Dryope quem nympha crearat,
<Verg. Aen. 10.552>	obvius ardenti sese obtulit. Ille reducta
<Verg. Aen. 10.553>	loricam clipeique ingens onus impedit hasta;
<Verg. Aen. 10.554>	tum caput orantis nequiquam et multa parantis
<Verg. Aen. 10.555>	dicere deturbat terrae truncumque tepentem
<Verg. Aen. 10.556>	provolvens super haec inimico pectore fatur:
<Verg. Aen. 10.557>	“Istic nunc, metuende, iace. Non te optima mater
<Verg. Aen. 10.558>	condet humi patrioque onerabit membra sepulchro:
<Verg. Aen. 10.559>	alitibus linquere feris aut gurgite mersum
<Verg. Aen. 10.560>	unda feret piscesque impasti volnera lambent.”
<Verg. Aen. 10.561>	Protinus Antaeum et Lucam, prima agmina Turni,
<Verg. Aen. 10.562>	persequitur fortemque Numam fulvumque Camertem,
<Verg. Aen. 10.563>	magnanimo Volcente satum, ditissimus agri
<Verg. Aen. 10.564>	qui fuit Ausonidum et tacitis regnavit Amyclis. 
<Verg. Aen. 10.565>	Aegaeon qualis, centum cui bracchia dicunt
<Verg. Aen. 10.566>	centenasque manus, quinquaginta oribus ignem
<Verg. Aen. 10.567>	pectoribusque arsisse, Iovis cum fulmina contra
<Verg. Aen. 10.568>	tot paribus streperet clipeis, tot stringeret enses:
<Verg. Aen. 10.569>	sic toto Aeneas desaevit in aequore victor,
<Verg. Aen. 10.570>	ut semel intepuit mucro. Quin ecce Niphaei
<Verg. Aen. 10.571>	quadriiugis in equos adversaque pectora tendit. 
<Verg. Aen. 10.572>	Atque illi longe gradientem et dira frementem
<Verg. Aen. 10.573>	ut videre, metu versi retroque ruentes
<Verg. Aen. 10.574>	effunduntque ducem rapiuntque ad litora currus. 
<Verg. Aen. 10.575>	Interea biiugis infert se Lucagus albis
<Verg. Aen. 10.576>	in medios fraterque Liger; sed frater habenis
<Verg. Aen. 10.577>	flectit equos, strictum rotat acer Lucagus ensem. 
<Verg. Aen. 10.578>	Haud tulit Aeneas tanto fervore furentis:
<Verg. Aen. 10.579>	inruit adversaque ingens apparuit hasta. 
<Verg. Aen. 10.580>	Cui Liger:
<Verg. Aen. 10.581>	“Non Diomedis equos nec currum cernis Achillis
<Verg. Aen. 10.582>	aut Phrygiae campos: nunc belli finis et aevi
<Verg. Aen. 10.583>	his dabitur terris.” Vesano talia late
<Verg. Aen. 10.584>	dicta volant Ligeri. Sed non et Troïus heros
<Verg. Aen. 10.585>	dicta parat contra: iaculum nam torquet in hostem. 
<Verg. Aen. 10.586>	Lucagus ut pronus pendens in verbera telo
<Verg. Aen. 10.587>	admonuit biiugos, proiecto dum pede laevo
<Verg. Aen. 10.588>	aptet se pugnae, subit oras hasta per imas
<Verg. Aen. 10.589>	fulgentis clipei, tum laevum perforat inguen:
<Verg. Aen. 10.590>	excussus curru moribundus volvitur arvis. 
<Verg. Aen. 10.591>	Quem pius Aeneas dictis adfatur amaris:
<Verg. Aen. 10.592>	“Lucage, nulla tuos currus fuga segnis equorum
<Verg. Aen. 10.593>	prodidit aut vanae vertere ex hostibus umbrae:
<Verg. Aen. 10.594>	ipse rotis saliens iuga deseris.” Haec ita fatus
<Verg. Aen. 10.595>	arripuit biiugos; frater tendebat inertis
<Verg. Aen. 10.596>	infelix palmas, curru delapsus eodem:
<Verg. Aen. 10.597>	“Per te, per qui te talem genuere parentes,
<Verg. Aen. 10.598>	vir Troiane, sine hanc animam et miserere precantis.”
<Verg. Aen. 10.599>	Pluribus oranti Aeneas: “Haud talia dudum
<Verg. Aen. 10.600>	dicta dabas. Morere et fratrem ne desere frater.”
<Verg. Aen. 10.601>	Tum latebras animae pectus mucrone recludit. 
<Verg. Aen. 10.602>	Talia per campos edebat funera ductor
<Verg. Aen. 10.603>	Dardanius, torrentis aquae vel turbinis atri
<Verg. Aen. 10.604>	more furens. Tandem erumpunt et castra relinquunt
<Verg. Aen. 10.605>	Ascanius puer et nequiquam obsessa iuventus. 
<Verg. Aen. 10.606>	Iunonem interea compellat Iuppiter ultro:
<Verg. Aen. 10.607>	“O germana mihi atque eadem gratissima coniunx,
<Verg. Aen. 10.608>	ut rebare, Venus, nec te sententia fallit,
<Verg. Aen. 10.609>	Troianas sustentat opes, non vivida bello
<Verg. Aen. 10.610>	dextra viris animusque ferox patiensque pericli.”
<Verg. Aen. 10.611>	Cui Iuno summissa “Quid, o pulcherrime coniunx,
<Verg. Aen. 10.612>	sollicitas aegram et tua tristia dicta timentem? 
<Verg. Aen. 10.613>	Si mihi, quae quondam fuerat quamque esse decebat,
<Verg. Aen. 10.614>	vis in amore foret, non hoc mihi namque negares,
<Verg. Aen. 10.615>	omnipotens, quin et pugnae subducere Turnum
<Verg. Aen. 10.616>	et Dauno possem incolumem servare parenti. 
<Verg. Aen. 10.617>	Nunc pereat Teucrisque pio det sanguine poenas. 
<Verg. Aen. 10.618>	Ille tamen nostra deducit origine nomen
<Verg. Aen. 10.619>	Pilumnusque illi quartus pater et tua larga
<Verg. Aen. 10.620>	saepe manu multisque oneravit limina donis.”
<Verg. Aen. 10.621>	Cui rex aetherii breviter sic fatur Olympi:
<Verg. Aen. 10.622>	“Si mora praesentis leti tempusque caduco
<Verg. Aen. 10.623>	oratur iuveni meque hoc ita ponere sentis,
<Verg. Aen. 10.624>	tolle fuga Turnum atque instantibus eripe fatis
<Verg. Aen. 10.625>	hactenus indulsisse vacat. Sin altior istis
<Verg. Aen. 10.626>	sub precibus venia ulla latet totumque moveri
<Verg. Aen. 10.627>	mutarive putas bellum, spes pascis inanis.”
<Verg. Aen. 10.628>	Et Iuno adlacrimans: “Quid si, quae voce gravaris,
<Verg. Aen. 10.629>	mente dares atque haec Turno rata vita maneret? 
<Verg. Aen. 10.630>	Nunc manet insontem gravis exitus, aut ego veri
<Verg. Aen. 10.631>	vana feror. Quod ut O potius formidine falsa
<Verg. Aen. 10.632>	ludar et in melius tua, qui potes, orsa reflectas!”
<Verg. Aen. 10.633>	Haec ubi dicta dedit, caelo se protinus alto
<Verg. Aen. 10.634>	misit, agens hiemem nimbo succincta per auras,
<Verg. Aen. 10.635>	Iliacamque aciem et Laurentia castra petivit. 
<Verg. Aen. 10.636>	Tum dea nube cava tenuem sine viribus umbram
<Verg. Aen. 10.637>	in faciem Aeneae, visu mirabile monstrum,
<Verg. Aen. 10.638>	Dardaniis ornat telis clipeumque iubasque
<Verg. Aen. 10.639>	divini adsimulat capitis, dat inania verba,
<Verg. Aen. 10.640>	dat sine mente sonum gressusque effingit euntis,
<Verg. Aen. 10.641>	morte obita qualis fama est volitare figuras
<Verg. Aen. 10.642>	aut quae sopitos deludunt somnia sensus. 
<Verg. Aen. 10.643>	At primas laeta ante acies exsultat imago
<Verg. Aen. 10.644>	inritatque virum telis et voce lacessit. 
<Verg. Aen. 10.645>	Instat cui Turnus stridentemque eminus hastam
<Verg. Aen. 10.646>	conicit: illa dato vertit vestigia tergo. 
<Verg. Aen. 10.647>	Tum vero Aenean aversum ut cedere Turnus
<Verg. Aen. 10.648>	credidit atque animo spem turbidus hausit inanem,
<Verg. Aen. 10.649>	“Quo fugis, Aenea? Thalamos ne desere pactos;
<Verg. Aen. 10.650>	hac dabitur dextra tellus quaesita per undas.”
<Verg. Aen. 10.651>	Talia vociferans sequitur strictumque coruscat
<Verg. Aen. 10.652>	mucronem nec ferre videt sua gaudia ventos. 
<Verg. Aen. 10.653>	Forte ratis celsi coniuncta crepidine saxi
<Verg. Aen. 10.654>	expositis stabat scalis et ponte parato,
<Verg. Aen. 10.655>	qua rex Clusinis advectus Osinius oris. 
<Verg. Aen. 10.656>	Huc sese trepida Aeneae fugientis imago
<Verg. Aen. 10.657>	conicit in latebras; nec Turnus segnior instat
<Verg. Aen. 10.658>	exsuperatque moras et pontis transilit altos. 
<Verg. Aen. 10.659>	Vix proram attigerat: rumpit Saturnia funem
<Verg. Aen. 10.660>	avolsamque rapit revoluta per aequora navem. 
<Verg. Aen. 10.661>	Illum autem Aeneas absentem in praelia poscit;
<Verg. Aen. 10.662>	obvia multa virum demittit corpora morti:
<Verg. Aen. 10.663>	tum levis haud ultra latebras iam quaerit imago,
<Verg. Aen. 10.664>	sed sublime volans nubi se immiscuit atrae. 
<Verg. Aen. 10.665>	Cum Turnum medio interea fert aequore turbo. 
<Verg. Aen. 10.666>	Respicit ignarus rerum ingratusque salutis
<Verg. Aen. 10.667>	et duplicis cum voce manus ad sidera tendit:
<Verg. Aen. 10.668>	“Omnipotens genitor, tanton me crimine dignum
<Verg. Aen. 10.669>	duxisti et talis voluisti expendere poenas? 
<Verg. Aen. 10.670>	Quo feror? Unde abii? Quae me fuga quemve reducit? 
<Verg. Aen. 10.671>	Laurentisne iterum muros aut castra videbo? 
<Verg. Aen. 10.672>	Quid manus illa virum, qui me meaque arma secuti? 
<Verg. Aen. 10.673>	Quosne (nefas) omnis infanda in morte reliqui
<Verg. Aen. 10.674>	et nunc palantis video gemitumque cadentum
<Verg. Aen. 10.675>	accipio! Quid ago? Aut quae iam satis ima dehiscat
<Verg. Aen. 10.676>	terra mihi? Vos O potius miserescite venti:
<Verg. Aen. 10.677>	in rupes, in saxa, volens vos Turnus adoro
<Verg. Aen. 10.678>	ferte ratem saevisque vadis immittite Syrtis,
<Verg. Aen. 10.679>	quo neque me Rutuli nec conscia fama sequatur.”
<Verg. Aen. 10.680>	Haec memorans animo nunc huc, nunc fluctuat illuc,
<Verg. Aen. 10.681>	an sese mucrone ob tantum dedecus amens
<Verg. Aen. 10.682>	induat et crudum per costas exigat ensem,
<Verg. Aen. 10.683>	fluctibus an iaciat mediis et litora nando
<Verg. Aen. 10.684>	curva petat Teucrumque iterum se reddat in arma. 
<Verg. Aen. 10.685>	Ter conatus utramque viam, ter maxima Iuno
<Verg. Aen. 10.686>	continuit iuvenemque animi miserata repressit. 
<Verg. Aen. 10.687>	Labitur alta secans fluctuque aestuque secundo
<Verg. Aen. 10.688>	et patris antiquam Dauni defertur ad urbem. 
<Verg. Aen. 10.689>	At Iovis interea monitis Mezentius ardens
<Verg. Aen. 10.690>	succedit pugnae Teucrosque invadit ovantis. 
<Verg. Aen. 10.691>	Concurrunt Tyrrhenae acies atque omnibus uni,
<Verg. Aen. 10.692>	uni odiisque viro telisque frequentibus instant. 
<Verg. Aen. 10.693>	Ille velut rupes, vastum quae prodit in aequor,
<Verg. Aen. 10.694>	obvia ventorum furiis expostaque ponto,
<Verg. Aen. 10.695>	vim cunctam atque minas perfert caelique marisque,
<Verg. Aen. 10.696>	ipsa immota manens, prolem Dolichaonis Hebrum
<Verg. Aen. 10.697>	sternit humi, cum quo Latagum Palmumque fugacem,
<Verg. Aen. 10.698>	sed Latagum saxo atque ingenti fragmine montis
<Verg. Aen. 10.699>	occupat os faciemque adversam, poplite Palmum
<Verg. Aen. 10.700>	succiso volvi segnem sinit, armaque Lauso
<Verg. Aen. 10.701>	donat habere umeris et vertice figere cristas. 
<Verg. Aen. 10.702>	Nec non Euanthen Phrygium Paridisque Mimanta
<Verg. Aen. 10.703>	aequalem comitemque, una quem nocte Theano
<Verg. Aen. 10.704>	in lucem genitori Amyco dedit et face praegnans
<Verg. Aen. 10.705>	Cisseis regina Parin creat: urbe paterna
<Verg. Aen. 10.706>	occubat, ignarum Laurens habet ora Mimanta. 
<Verg. Aen. 10.707>	Ac velut ille canum morsu de montibus altis
<Verg. Aen. 10.708>	actus aper, multos Vesulus quem pinifer annos
<Verg. Aen. 10.709>	defendit multosve palus Laurentia, silva
<Verg. Aen. 10.710>	pastus harundinea, postquam inter retia ventum est,
<Verg. Aen. 10.711>	substitit infremuitque ferox et inhorruit armos,
<Verg. Aen. 10.712>	nec cuiquam irasci propiusque accedere virtus,
<Verg. Aen. 10.713>	sed iaculis tutisque procul clamoribus instant;
<Verg. Aen. 10.714>	haud aliter, iustae quibus est Mezentius irae,
<Verg. Aen. 10.715>	non ulli est animus stricto concurrere ferro;
<Verg. Aen. 10.716>	missilibus longe et vasto clamore lacessunt:
<Verg. Aen. 10.717>	ille autem impavidus partis cunctatur in omnis,
<Verg. Aen. 10.718>	dentibus infrendens, et tergo decutit hastas. 
<Verg. Aen. 10.719>	Venerat antiquis Corythi de finibus Acron,
<Verg. Aen. 10.720>	Graius homo, infectos linquens profugus hymenaeos. 
<Verg. Aen. 10.721>	Hunc ubi miscentem longe media agmina vidit,
<Verg. Aen. 10.722>	purpureum pennis et pactae coniugis ostro:
<Verg. Aen. 10.723>	impastus stabula alta leo ceu saepe peragrans,
<Verg. Aen. 10.724>	suadet enim vesana fames, si forte fugacem
<Verg. Aen. 10.725>	conspexit capream aut surgentem in cornua cervum,
<Verg. Aen. 10.726>	gaudet, hians immane, comasque arrexit et haeret
<Verg. Aen. 10.727>	visceribus super accumbens, lavit inproba taeter
<Verg. Aen. 10.728>	ora cruor,
<Verg. Aen. 10.729>	sic ruit in densos alacer Mezentius hostis. 
<Verg. Aen. 10.730>	Sternitur infelix Acron et calcibus atram
<Verg. Aen. 10.731>	tundit humum expirans infractaque tela cruentat. 
<Verg. Aen. 10.732>	Atque idem fugientem haud est dignatus Oroden
<Verg. Aen. 10.733>	sternere nec iacta caecum dare cuspide volnus:
<Verg. Aen. 10.734>	obvius adversoque occurrit seque viro vir
<Verg. Aen. 10.735>	contulit, haud furto melior, sed fortibus armis. 
<Verg. Aen. 10.736>	Tum super abiectum posito pede nixus et hasta:
<Verg. Aen. 10.737>	“Pars belli haud temnenda, viri, iacet altus Orodes.”
<Verg. Aen. 10.738>	Conclamant socii laetum paeana secuti. 
<Verg. Aen. 10.739>	Ille autem exspirans: “Non me, quicumque es, inulto,
<Verg. Aen. 10.740>	victor, nec longum laetabere: te quoque fata
<Verg. Aen. 10.741>	prospectant paria atque eadem mox arva tenebis.”
<Verg. Aen. 10.742>	Ad quae subridens mixta Mezentius ira:
<Verg. Aen. 10.743>	“Nunc morere. Ast de me divom pater atque hominum rex
<Verg. Aen. 10.744>	viderit.” Hoc dicens eduxit corpore telum:
<Verg. Aen. 10.745>	olli dura quies oculos et ferreus urget
<Verg. Aen. 10.746>	somnus, in aeternam clauduntur lumina noctem. 
<Verg. Aen. 10.747>	Caedicus Alcathoum obtruncat, Sacrator Hydaspen
<Verg. Aen. 10.748>	Partheniumque Rapo et praedurum viribus Orsen,
<Verg. Aen. 10.749>	Messapus Croniumque Lycaoniumque Erichaeten,
<Verg. Aen. 10.750>	illum infrenis equi lapsu tellure iacentem,
<Verg. Aen. 10.751>	hunc peditem. Pedes et Lycius processerat Agis,
<Verg. Aen. 10.752>	quem tamen haud expers Valerus virtutis avitae
<Verg. Aen. 10.753>	deicit; at Thronium Salius Saliumque Nealces
<Verg. Aen. 10.754>	insidiis, iaculo et longe fallente sagitta. 
<Verg. Aen. 10.755>	Iam gravis aequabat luctus et mutua Mavors
<Verg. Aen. 10.756>	funera: caedebant pariter pariterque ruebant
<Verg. Aen. 10.757>	victores victique, neque his fuga nota neque illis. 
<Verg. Aen. 10.758>	Di Iovis in tectis iram miserantur inanem
<Verg. Aen. 10.759>	amborum et tantos mortalibus esse labores:
<Verg. Aen. 10.760>	hinc Venus, hinc contra spectat Saturnia Iuno,
<Verg. Aen. 10.761>	pallida Tisiphone media inter milia saevit. 
<Verg. Aen. 10.762>	At vero ingentem quatiens Mezentius hastam
<Verg. Aen. 10.763>	turbidus ingreditur campo. Quam magnus Orion,
<Verg. Aen. 10.764>	cum pedes incedit medii per maxima Nerei
<Verg. Aen. 10.765>	stagna viam scindens, umero supereminet undas
<Verg. Aen. 10.766>	aut summis referens annosam montibus ornum
<Verg. Aen. 10.767>	ingrediturque solo et caput inter nubila condit:
<Verg. Aen. 10.768>	talis se vastis infert Mezentius armis. 
<Verg. Aen. 10.769>	Huic contra Aeneas, speculatus in agmine longo,
<Verg. Aen. 10.770>	obvius ire parat. Manet imperterritus ille,
<Verg. Aen. 10.771>	hostem magnanimum opperiens, et mole sua stat;
<Verg. Aen. 10.772>	atque oculis spatium emensus, quantum satis hastae:
<Verg. Aen. 10.773>	“Dextra mihi deus et telum, quod missile libro,
<Verg. Aen. 10.774>	nunc adsint! Voveo praedonis corpore raptis
<Verg. Aen. 10.775>	indutum spoliis ipsum te, Lause, tropaeum
<Verg. Aen. 10.776>	Aeneae.” Dixit stridentemque eminus hastam
<Verg. Aen. 10.777>	iecit; at illa volans clipeo est excussa proculque
<Verg. Aen. 10.778>	egregium Antoren latus inter et ilia figit,
<Verg. Aen. 10.779>	Herculis Antoren comitem, qui missus ab Argis
<Verg. Aen. 10.780>	haeserat Euandro atque Itala consederat urbe. 
<Verg. Aen. 10.781>	Sternitur infelix alieno volnere caelumque
<Verg. Aen. 10.782>	aspicit et dulcis moriens reminiscitur Argos
<Verg. Aen. 10.783>	tum pius Aeneas hastam iacit: illa per orbem
<Verg. Aen. 10.784>	aere cavum triplici, per linea terga tribusque
<Verg. Aen. 10.785>	transit intextum tauris opus imaque sedit
<Verg. Aen. 10.786>	inguine, sed viris haud pertulit. Ocius ensem
<Verg. Aen. 10.787>	Aeneas, viso Tyrrheni sanguine laetus,
<Verg. Aen. 10.788>	eripit a femine et trepidanti fervidus instat. 
<Verg. Aen. 10.789>	Ingemuit cari graviter genitoris amore,
<Verg. Aen. 10.790>	ut vidit, Lausus, lacrimaeque per ora volutae. 
<Verg. Aen. 10.791>	Hic mortis durae casum tuaque optima facta,
<Verg. Aen. 10.792>	siqua fidem tanto est operi latura vetustas,
<Verg. Aen. 10.793>	non equidem nec te, iuvenis memorande, silebo. 
<Verg. Aen. 10.794>	Ille pedem referens et inutilis inque ligatus
<Verg. Aen. 10.795>	cedebat clipeoque inimicum hastile trahebat:
<Verg. Aen. 10.796>	prorupit iuvenis seseque immiscuit armis
<Verg. Aen. 10.797>	iamque adsurgentis dextra plagamque ferentis
<Verg. Aen. 10.798>	Aeneae subiit mucronem ipsumque morando
<Verg. Aen. 10.799>	sustinuit.  Socii magno clamore sequuntur,
<Verg. Aen. 10.800>	dum genitor nati parma protectus abiret,
<Verg. Aen. 10.801>	telaque coniciunt proturbantque eminus hostem
<Verg. Aen. 10.802>	missilibus. Furit Aeneas tectusque tenet se. 
<Verg. Aen. 10.803>	Ac velut effusa siquando grandine nimbi
<Verg. Aen. 10.804>	praecipitant, omnis campis diffugit arator
<Verg. Aen. 10.805>	omnis et agricola et tuta latet arce viator,
<Verg. Aen. 10.806>	aut amnis ripis aut alti fornice saxi,
<Verg. Aen. 10.807>	dum pluit in terris, ut possint sole reducto
<Verg. Aen. 10.808>	exercere diem: sic obrutus undique telis
<Verg. Aen. 10.809>	Aeneas nubem belli, dum detonet omnis,
<Verg. Aen. 10.810>	sustinet et Lausum increpitat Lausoque minatur:
<Verg. Aen. 10.811>	“Quo moriture ruis maioraque viribus audes? 
<Verg. Aen. 10.812>	Fallit te incautum pietas tua.” Nec minus ille
<Verg. Aen. 10.813>	exsultat demens; saevae iamque altius irae
<Verg. Aen. 10.814>	Dardanio surgunt ductori, extremaque Lauso
<Verg. Aen. 10.815>	Parcae fila legunt: validum namque exigit ensem
<Verg. Aen. 10.816>	per medium Aeneas iuvenem totumque recondit. 
<Verg. Aen. 10.817>	Transiit et parmam mucro, levia arma minacis,
<Verg. Aen. 10.818>	et tunicam, molli mater quam neverat auro,
<Verg. Aen. 10.819>	implevitque sinum sanguis; tum vita per auras
<Verg. Aen. 10.820>	concessit maesta ad manis corpusque reliquit. 
<Verg. Aen. 10.821>	At vero ut voltum vidit morientis et ora,
<Verg. Aen. 10.822>	ora modis Anchisiades pallentia miris,
<Verg. Aen. 10.823>	ingemuit miserans graviter dextramque tetendit,
<Verg. Aen. 10.824>	et mentem patriae subiit pietatis imago. 
<Verg. Aen. 10.825>	“Quid tibi nunc, miserande puer, pro laudibus istis,
<Verg. Aen. 10.826>	quid pius Aeneas tanta dabit indole dignum? 
<Verg. Aen. 10.827>	Arma, quibus laetatus, habe tua, teque parentum
<Verg. Aen. 10.828>	manibus et cineri, siqua est ea cura, remitto. 
<Verg. Aen. 10.829>	Hoc tamen infelix miseram solabere mortem:
<Verg. Aen. 10.830>	Aeneae magni dextra cadis.” Increpat ultro
<Verg. Aen. 10.831>	cunctantis socios et terra sublevat ipsum,
<Verg. Aen. 10.832>	sanguine turpantem comptos de more capillos. 
<Verg. Aen. 10.833>	Interea genitor Tiberini ad fluminis undam
<Verg. Aen. 10.834>	volnera siccabat lymphis corpusque levabat
<Verg. Aen. 10.835>	arboris adclinis trunco. Procul aerea ramis
<Verg. Aen. 10.836>	dependet galea et prato gravia arma quiescunt. 
<Verg. Aen. 10.837>	Stant lecti circum iuvenes: ipse aeger anhelans
<Verg. Aen. 10.838>	colla fovet, fusus propexam in pectore barbam;
<Verg. Aen. 10.839>	multa super Lauso rogitat multumque remittit
<Verg. Aen. 10.840>	qui revocent maestique ferant mandata parentis. 
<Verg. Aen. 10.841>	At Lausum socii exanimem super arma ferebant
<Verg. Aen. 10.842>	flentes, ingentem atque ingenti volnere victum. 
<Verg. Aen. 10.843>	Agnovit longe gemitum praesaga mali mens:
<Verg. Aen. 10.844>	canitiem multo deformat pulvere et ambas
<Verg. Aen. 10.845>	ad caelum tendit palmas et corpore inhaeret. 
<Verg. Aen. 10.846>	“Tantane me tenuit vivendi, nate, voluptas,
<Verg. Aen. 10.847>	ut pro me hostili paterer succedere dextrae,
<Verg. Aen. 10.848>	quem genui? Tuane haec genitor per volnera servor,
<Verg. Aen. 10.849>	morte tua vivens? Heu, nunc misero mihi demum
<Verg. Aen. 10.850>	exitium infelix, nunc alte volnus adactum! 
<Verg. Aen. 10.851>	Idem ego, nate, tuum maculavi crimine nomen,
<Verg. Aen. 10.852>	pulsus ob invidiam solio sceptrisque paternis. 
<Verg. Aen. 10.853>	Debueram patriae poenas odiisque meorum:
<Verg. Aen. 10.854>	omnis per mortis animam sontem ipse dedissem! 
<Verg. Aen. 10.855>	Nunc vivo neque adhuc homines lucemque relinquo. 
<Verg. Aen. 10.856>	Sed linquam.” Simul hoc dicens attollit in aegrum
<Verg. Aen. 10.857>	se femur et, quamvis dolor alto volnere tardet,
<Verg. Aen. 10.858>	haud deiectus equum duci iubet. Hoc decus illi,
<Verg. Aen. 10.859>	hoc solamen erat; bellis hoc victor abibat
<Verg. Aen. 10.860>	omnibus. Adloquitur maerentem et talibus infit:
<Verg. Aen. 10.861>	“Rhaebe, diu, res siqua diu mortalibus ulla est,
<Verg. Aen. 10.862>	viximus. Aut hodie victor spolia illa cruenti
<Verg. Aen. 10.863>	et caput Aeneae referes Lausique dolorum
<Verg. Aen. 10.864>	ultor eris mecum aut, aperit si nulla viam vis,
<Verg. Aen. 10.865>	occumbes pariter; neque enim, fortissime, credo,
<Verg. Aen. 10.866>	iussa aliena pati et dominos dignabere Teucros.”
<Verg. Aen. 10.867>	Dixit et exceptus tergo consueta locavit
<Verg. Aen. 10.868>	membra manusque ambas iaculis oneravit acutis,
<Verg. Aen. 10.869>	aere caput fulgens cristaque hirsutus equina. 
<Verg. Aen. 10.870>	Sic cursum in medios rapidus dedit: aestuat ingens
<Verg. Aen. 10.871>	uno in corde pudor mixtoque insania luctu,
<Verg. Aen. 10.872>	[et furiis agitatus amor et conscia virtus.]
<Verg. Aen. 10.873>	Atque hic Aenean magna ter voce vocavit. 
<Verg. Aen. 10.874>	Aeneas agnovit enim laetusque precatur:
<Verg. Aen. 10.875>	“Sic pater ille deum faciat, sic altus Apollo,
<Verg. Aen. 10.876>	incipias conferre manum.”
<Verg. Aen. 10.877>	Tantum effatus et infesta subit obvius hasta. 
<Verg. Aen. 10.878>	Ille autem: “Quid me erepto, saevissime, nato
<Verg. Aen. 10.879>	terres? Haec via sola fuit, qua perdere posses. 
<Verg. Aen. 10.880>	Nec mortem horremus nec divom parcimus ulli. 
<Verg. Aen. 10.881>	Desine: nam venio moriturus et haec tibi porto
<Verg. Aen. 10.882>	dona prius.” Dixit telumque intorsit in hostem;
<Verg. Aen. 10.883>	inde aliud super atque aliud figitque volatque
<Verg. Aen. 10.884>	ingenti gyro, sed sustinet aureus umbo. 
<Verg. Aen. 10.885>	Ter circum adstantem laevos equitavit in orbes
<Verg. Aen. 10.886>	tela manu iaciens, ter secum Troïus heros
<Verg. Aen. 10.887>	immanem aerato circumfert tegmine silvam. 
<Verg. Aen. 10.888>	Inde ubi tot traxisse moras, tot spicula taedet
<Verg. Aen. 10.889>	vellere et urgetur pugna congressus iniqua,
<Verg. Aen. 10.890>	multa movens animo iam tandem erumpit et inter
<Verg. Aen. 10.891>	bellatoris equi cava tempora conicit hastam. 
<Verg. Aen. 10.892>	Tollit se arrectum quadrupes et calcibus auras
<Verg. Aen. 10.893>	verberat effusumque equitem super ipse secutus
<Verg. Aen. 10.894>	implicat eiectoque incumbit cernuus armo. 
<Verg. Aen. 10.895>	Clamore incendunt caelum Troesque Latinique. 
<Verg. Aen. 10.896>	Advolat Aeneas vaginaque eripit ensem
<Verg. Aen. 10.897>	et super haec: “Ubi nunc Mezentius acer et illa
<Verg. Aen. 10.898>	effera vis animi? “Contra Tyrrhenus, ut auras
<Verg. Aen. 10.899>	suspiciens hausit caelum mentemque recepit:
<Verg. Aen. 10.900>	“Hostis amare, quid increpitas mortemque minaris? 
<Verg. Aen. 10.901>	Nullum in caede nefas, nec sic ad proelia veni,
<Verg. Aen. 10.902>	nec tecum meus haec pepigit mihi foedera Lausus. 
<Verg. Aen. 10.903>	Unum hoc per siqua est victis venia hostibus oro:
<Verg. Aen. 10.904>	corpus humo patiare tegi. Scio acerba meorum
<Verg. Aen. 10.905>	circumstare odia: hunc, oro, defende furorem
<Verg. Aen. 10.906>	et me consortem nati concede sepulchro.”
<Verg. Aen. 10.907>	Haec loquitur iuguloque haud inscius accipit ensem
<Verg. Aen. 10.908>	undantique animam diffundit in arva cruore.
<Verg. Aen. 11.1>	Oceanum interea surgens Aurora reliquit:
<Verg. Aen. 11.2>	Aeneas, quamquam et sociis dare tempus humandis
<Verg. Aen. 11.3>	praecipitant curae turbataque funere mens est,
<Verg. Aen. 11.4>	vota deum primo victor solvebat Eoo. 
<Verg. Aen. 11.5>	Ingentem quercum decisis undique ramis
<Verg. Aen. 11.6>	constituit tumulo fulgentiaque induit arma,
<Verg. Aen. 11.7>	Mezenti ducis exuvias, tibi, magne, tropaeum,
<Verg. Aen. 11.8>	bellipotens: aptat rorantis sanguine cristas
<Verg. Aen. 11.9>	telaque trunca viri et bis sex thoraca petitum
<Verg. Aen. 11.10>	perfossumque locis clipeumque ex aere sinistrae
<Verg. Aen. 11.11>	subligat atque ensem collo suspendit eburnum. 
<Verg. Aen. 11.12>	Tum socios, namque omnis eum stipata tegebat
<Verg. Aen. 11.13>	turba ducum, sic incipiens hortatur ovantis:
<Verg. Aen. 11.14>	“Maxima res effecta, viri; timor omnis abesto,
<Verg. Aen. 11.15>	quod superest: haec sunt spolia et de rege superbo
<Verg. Aen. 11.16>	primitiae, manibusque meis Mezentius hic est. 
<Verg. Aen. 11.17>	Nunc iter ad regem nobis murosque Latinos. 
<Verg. Aen. 11.18>	Arma parate animis et spe praesumite bellum,
<Verg. Aen. 11.19>	nequa mora ignaros, ubi primum vellere signa
<Verg. Aen. 11.20>	adnuerint superi pubemque educere castris,
<Verg. Aen. 11.21>	impediat segnisve metu sententia tardet. 
<Verg. Aen. 11.22>	Interea socios inhumataque corpora terrae
<Verg. Aen. 11.23>	mandemus, qui solus honos Acheronte sub imo est. 
<Verg. Aen. 11.24>	Ite,” ait, “egregias animas, quae sanguine nobis
<Verg. Aen. 11.25>	hanc patriam peperere suo, decorate supremis
<Verg. Aen. 11.26>	muneribus, maestamque Evandri primus ad urbem
<Verg. Aen. 11.27>	mittatur Pallas, quem non virtutis egentem
<Verg. Aen. 11.28>	abstulit atra dies et funere mersit acerbo.”
<Verg. Aen. 11.29>	Sic ait inlacrimans recipitque ad limina gressum,
<Verg. Aen. 11.30>	corpus ubi exanimi positum Pallantis Acoetes
<Verg. Aen. 11.31>	servabat senior, qui Parrhasio Evandro
<Verg. Aen. 11.32>	armiger ante fuit, sed non felicibus aeque
<Verg. Aen. 11.33>	tum comes auspiciis caro datus ibat alumno. 
<Verg. Aen. 11.34>	Circum omnis famulumque manus Troianaque turba
<Verg. Aen. 11.35>	et maestum Iliades crinem de more solutae. 
<Verg. Aen. 11.36>	Ut vero Aeneas foribus sese intulit altis,
<Verg. Aen. 11.37>	ingentem gemitum tunsis ad sidera tollunt
<Verg. Aen. 11.38>	pectoribus, maestoque immugit regia luctu. 
<Verg. Aen. 11.39>	Ipse caput nivei fultum Pallantis et ora
<Verg. Aen. 11.40>	ut vidit levique patens in pectore vulnus
<Verg. Aen. 11.41>	cuspidis Ausoniae, lacrimis ita fatur obortis. 
<Verg. Aen. 11.42>	“Tene,” inquit, “miserande puer, cum laeta veniret,
<Verg. Aen. 11.43>	invidit Fortuna mihi, ne regna videres
<Verg. Aen. 11.44>	nostra neque ad sedes victor veherere paternas? 
<Verg. Aen. 11.45>	Non haec Evandro de te promissa parenti
<Verg. Aen. 11.46>	discedens dederam, cum me complexus euntem
<Verg. Aen. 11.47>	mitteret in magnum imperium metuensque moneret
<Verg. Aen. 11.48>	acris esse viros, cum dura proelia gente. 
<Verg. Aen. 11.49>	Et nunc ille quidem spe multum captus inani
<Verg. Aen. 11.50>	fors et vota facit cumulatque altaria donis:
<Verg. Aen. 11.51>	nos iuvenem exanimum et nil iam caelestibus ullis
<Verg. Aen. 11.52>	debentem vano maesti comitamur honore. 
<Verg. Aen. 11.53>	Infelix, nati funus crudele videbis! 
<Verg. Aen. 11.54>	Hi nostri reditus expectatique triumphi! 
<Verg. Aen. 11.55>	Haec mea magna fides! At non, Evandre, pudendis
<Verg. Aen. 11.56>	vulneribus pulsum adspicies nec sospite dirum
<Verg. Aen. 11.57>	optabis nato funus pater. Ei mihi, quantum
<Verg. Aen. 11.58>	praesidium Ausonia et quantum tu perdis, Iule!”
<Verg. Aen. 11.59>	Haec ubi deflevit, tolli miserabile corpus
<Verg. Aen. 11.60>	imperat et toto lectos ex agmine mittit
<Verg. Aen. 11.61>	mille viros, qui supremum comitentur honorem
<Verg. Aen. 11.62>	intersintque patris lacrimis, solacia luctus
<Verg. Aen. 11.63>	exigua ingentis, misero sed debita patri. 
<Verg. Aen. 11.64>	Haud segnes alii crates et molle feretrum
<Verg. Aen. 11.65>	arbuteis texunt virgis et vimine querno
<Verg. Aen. 11.66>	exstructosque toros obtentu frondis inumbrant. 
<Verg. Aen. 11.67>	Hic iuvenem agresti sublimem stramine ponunt,
<Verg. Aen. 11.68>	qualem virgineo demessum pollice florem
<Verg. Aen. 11.69>	seu mollis violae seu languentis hyacinthi,
<Verg. Aen. 11.70>	cui neque fulgor adhuc necdum sua forma recessit:
<Verg. Aen. 11.71>	non iam mater alit tellus viresque ministrat. 
<Verg. Aen. 11.72>	Tum geminas vestes auroque ostroque rigentis
<Verg. Aen. 11.73>	extulit Aeneas, quas illi laeta laborum
<Verg. Aen. 11.74>	ipsa suis quondam manibus Sidonia Dido
<Verg. Aen. 11.75>	fecerat et tenui telas discreverat auro. 
<Verg. Aen. 11.76>	Harum unam iuveni supremum maestus honorem
<Verg. Aen. 11.77>	induit arsurasque comas obnubit amictu,
<Verg. Aen. 11.78>	multaque praeterea Laurentis praemia pugnae
<Verg. Aen. 11.79>	aggerat et longo praedam iubet ordine duci. 
<Verg. Aen. 11.80>	Addit equos et tela, quibus spoliaverat hostem. 
<Verg. Aen. 11.81>	Vinxerat et post terga manus, quos mitteret umbris
<Verg. Aen. 11.82>	inferias, caeso sparsuros sanguine flammas,
<Verg. Aen. 11.83>	indutosque iubet truncos hostilibus armis
<Verg. Aen. 11.84>	ipsos ferre duces inimicaque nomina figi. 
<Verg. Aen. 11.85>	Ducitur infelix aevo confectus Acoetes:
<Verg. Aen. 11.86>	pectora nunc foedans pugnis, nunc unguibus ora
<Verg. Aen. 11.87>	sternitur et toto proiectus corpore terrae.~.~. 
<Verg. Aen. 11.88>	Ducunt et Rutulo perfusos sanguine currus. 
<Verg. Aen. 11.89>	Post bellator equus positis insignibus Aethon
<Verg. Aen. 11.90>	it lacrimans guttisque umectat grandibus ora. 
<Verg. Aen. 11.91>	Hastam alii galeamque ferunt, nam cetera Turnus
<Verg. Aen. 11.92>	victor habet. Tum maesta phalanx Teucrique sequuntur
<Verg. Aen. 11.93>	Tyrrhenique omnes et versis Arcades armis. 
<Verg. Aen. 11.94>	Postquam omnis longe comitum praecesserat ordo,
<Verg. Aen. 11.95>	substitit Aeneas gemituque haec addidit alto:
<Verg. Aen. 11.96>	“Nos alias hinc ad lacrimas eadem horrida belli
<Verg. Aen. 11.97>	fata vocant: salve aeternum mihi, maxime Palla,
<Verg. Aen. 11.98>	aeternumque vale.” Nec plura effatus ad altos
<Verg. Aen. 11.99>	tendebat muros gressumque in castra ferebat. 
<Verg. Aen. 11.100>	Iamque oratores aderant ex urbe Latina,
<Verg. Aen. 11.101>	velati ramis oleae veniamque rogantes:
<Verg. Aen. 11.102>	corpora, per campos ferro quae fusa iacebant,
<Verg. Aen. 11.103>	redderet ac tumulo sineret succedere terrae;
<Verg. Aen. 11.104>	nullum cum victis certamen et aethere cassis;
<Verg. Aen. 11.105>	parceret hospitibus quondam socerisque vocatis. 
<Verg. Aen. 11.106>	Quos bonus Aeneas haud aspernanda precantis
<Verg. Aen. 11.107>	prosequitur venia et verbis haec insuper addit:
<Verg. Aen. 11.108>	“Quaenam vos tanto fortuna indigna, Latini,
<Verg. Aen. 11.109>	implicuit bello, qui nos fugiatis amicos? 
<Verg. Aen. 11.110>	Pacem me exanimis et Martis sorte peremptis
<Verg. Aen. 11.111>	oratis? Equidem et vivis concedere vellem. 
<Verg. Aen. 11.112>	Nec veni, nisi fata locum sedemque dedissent,
<Verg. Aen. 11.113>	nec bellum cum gente gero: rex nostra reliquit
<Verg. Aen. 11.114>	hospitia et Turni potius se credidit armis. 
<Verg. Aen. 11.115>	Aequius huic Turnum fuerat se opponere morti. 
<Verg. Aen. 11.116>	Si bellum finire manu, si pellere Teucros
<Verg. Aen. 11.117>	apparat, his mecum decuit concurrere telis:
<Verg. Aen. 11.118>	vixet, cui vitam deus aut sua dextra dedisset. 
<Verg. Aen. 11.119>	Nunc ite et miseris supponite civibus ignem.”
<Verg. Aen. 11.120>	Dixerat Aeneas. Illi obstipuere silentes
<Verg. Aen. 11.121>	conversique oculos inter se atque ora tenebant. 
<Verg. Aen. 11.122>	Tum senior semperque odiis et crimine Drances
<Verg. Aen. 11.123>	infensus iuveni Turno sic ore vicissim
<Verg. Aen. 11.124>	orsa refert: “O fama ingens, ingentior armis
<Verg. Aen. 11.125>	vir Troiane, quibus caelo te laudibus aequem? 
<Verg. Aen. 11.126>	Iustitiaene prius mirer belline laborum? 
<Verg. Aen. 11.127>	Nos vero haec patriam grati referemus ad urbem
<Verg. Aen. 11.128>	et te, siqua viam dederit fortuna, Latino
<Verg. Aen. 11.129>	iungemus regi: quaerat sibi foedera Turnus. 
<Verg. Aen. 11.130>	Quin et fatalis murorum attollere moles
<Verg. Aen. 11.131>	saxaque subvectare umeris Troiana iuvabit.”
<Verg. Aen. 11.132>	Dixerat haec, unoque omnes eadem ore fremebant. 
<Verg. Aen. 11.133>	Bis senos pepigere dies et pace sequestra
<Verg. Aen. 11.134>	per silvas Teucri mixtique inpune Latini
<Verg. Aen. 11.135>	erravere iugis.  Ferro sonat alta bipenni
<Verg. Aen. 11.136>	fraxinus, evertunt actas ad sidera pinus,
<Verg. Aen. 11.137>	robora nec cuneis et olentem scindere cedrum
<Verg. Aen. 11.138>	nec plaustris cessant vectare gementibus ornos. 
<Verg. Aen. 11.139>	Et iam Fama volans, tanti praenuntia luctus,
<Verg. Aen. 11.140>	Evandrum Evandrique domos et moenia replet,
<Verg. Aen. 11.141>	quae modo victorem Latio Pallanta ferebat. 
<Verg. Aen. 11.142>	Arcades ad portas ruere et de more vetusto
<Verg. Aen. 11.143>	funereas rapuere faces; lucet via longo
<Verg. Aen. 11.144>	ordine flammarum et late discriminat agros. 
<Verg. Aen. 11.145>	Contra turba Phrygum veniens plangentia iungit
<Verg. Aen. 11.146>	agmina. Quae postquam matres succedere tectis
<Verg. Aen. 11.147>	viderunt, maestam incendunt clamoribus urbem. 
<Verg. Aen. 11.148>	At non Evandrum potis est vis ulla tenere,
<Verg. Aen. 11.149>	sed venit in medios. Feretro Pallanta reposto
<Verg. Aen. 11.150>	procubuit super atque haeret lacrimansque gemensque,
<Verg. Aen. 11.151>	et via vix tandem vocis laxata dolore est. 
<Verg. Aen. 11.152>	“Non haec, O Palla, dederas promissa parenti,
<Verg. Aen. 11.153>	cautius ut saevo velles te credere Marti;
<Verg. Aen. 11.154>	haud ignarus eram, quantum nova gloria in armis
<Verg. Aen. 11.155>	et praedulce decus primo certamine posset. 
<Verg. Aen. 11.156>	Primitiae iuvenis miserae bellique propinqui
<Verg. Aen. 11.157>	dura rudimenta et nulli exaudita deorum
<Verg. Aen. 11.158>	vota precesque meae! Tuque, O sanctissima coniunx,
<Verg. Aen. 11.159>	felix morte tua neque in hunc servata dolorem! 
<Verg. Aen. 11.160>	Contra ego vivendo vici mea fata, superstes
<Verg. Aen. 11.161>	restarem ut genitor. Troum socia arma secutum
<Verg. Aen. 11.162>	obruerent Rutuli telis! Animam ipse dedissem
<Verg. Aen. 11.163>	atque haec pompa domum me, non Pallanta, referret,
<Verg. Aen. 11.164>	nec vos arguerim, Teucri, nec foedera nec quas
<Verg. Aen. 11.165>	iunximus hospitio dextras: sors ista senectae
<Verg. Aen. 11.166>	debita erat nostrae. Quod si immatura manebat
<Verg. Aen. 11.167>	mors natum, caesis Volscorum milibus ante
<Verg. Aen. 11.168>	ducentem in Latium Teucros cecidisse iuvabit. 
<Verg. Aen. 11.169>	Quin ego non alio digner te funere, Palla,
<Verg. Aen. 11.170>	quam pius Aeneas [et quam magni Phryges et quam
<Verg. Aen. 11.171>	Tyrrhenique duces, Tyrrhenum exercitus omnis.]
<Verg. Aen. 11.172>	Magna tropaea ferunt, quos dat tua dextera Leto:
<Verg. Aen. 11.173>	tu quoque nunc stares immanis truncus in armis,
<Verg. Aen. 11.174>	esset par aetas et idem si robur ab annis,
<Verg. Aen. 11.175>	Turne. Sed infelix Teucros quid demoror armis? 
<Verg. Aen. 11.176>	Vadite et haec memores regi mandata referte:
<Verg. Aen. 11.177>	quod vitam moror invisam Pallante perempto,
<Verg. Aen. 11.178>	dextera causa tua est, Turnum natoque patrique
<Verg. Aen. 11.179>	quam debere vides. Meritis vacat hic tibi solus
<Verg. Aen. 11.180>	fortunaeque locus. Non vitae gaudia quaero,
<Verg. Aen. 11.181>	nec fas, sed nato Manis perferre sub imos.”
<Verg. Aen. 11.182>	Aurora interea miseris mortalibus almam
<Verg. Aen. 11.183>	extulerat lucem, referens opera atque labores:
<Verg. Aen. 11.184>	iam pater Aeneas, iam curvo in litore Tarchon
<Verg. Aen. 11.185>	constituere pyras. Huc corpora quisque suorum
<Verg. Aen. 11.186>	more tulere patrum, subiectisque ignibus atris
<Verg. Aen. 11.187>	conditur in tenebras altum caligine caelum. 
<Verg. Aen. 11.188>	Ter circum accensos cincti fulgentibus armis
<Verg. Aen. 11.189>	decurrere rogos, ter maestum funeris ignem
<Verg. Aen. 11.190>	lustravere in equis ululatusque ore dedere;
<Verg. Aen. 11.191>	spargitur et tellus lacrimis, sparguntur et arma:
<Verg. Aen. 11.192>	it caelo clamorque virum clangorque tubarum. 
<Verg. Aen. 11.193>	Hic alii spolia occisis derepta Latinis
<Verg. Aen. 11.194>	coniciunt igni, galeas ensesque decoros
<Verg. Aen. 11.195>	frenaque ferventisque rotas; pars munera nota,
<Verg. Aen. 11.196>	ipsorum clipeos et non felicia tela. 
<Verg. Aen. 11.197>	Multa boum circa mactantur corpora Morti,
<Verg. Aen. 11.198>	saetigerosque sues raptasque ex omnibus agris
<Verg. Aen. 11.199>	in flammam iugulant pecudes. Tum litore toto
<Verg. Aen. 11.200>	ardentis spectant socios semustaque servant
<Verg. Aen. 11.201>	busta neque avelli possunt, nox umida donec
<Verg. Aen. 11.202>	invertit caelum stellis ardentibus aptum. 
<Verg. Aen. 11.203>	Nec minus et miseri diversa in parte Latini
<Verg. Aen. 11.204>	innumeras struxere pyras, et corpora partim
<Verg. Aen. 11.205>	multa virum terrae infodiunt avectaque partim
<Verg. Aen. 11.206>	finitimos tollunt in agros urbique remittunt,
<Verg. Aen. 11.207>	cetera confusaeque ingentem caedis acervum
<Verg. Aen. 11.208>	nec numero nec honore cremant: tunc undique vasti
<Verg. Aen. 11.209>	certatim crebris conlucent ignibus agri. 
<Verg. Aen. 11.210>	Tertia lux gelidam caelo dimoverat umbram:
<Verg. Aen. 11.211>	maerentes altum cinerem et confusa ruebant
<Verg. Aen. 11.212>	ossa focis tepidoque onerabant aggere terrae. 
<Verg. Aen. 11.213>	Iam vero in tectis, praedivitis urbe Latini,
<Verg. Aen. 11.214>	praecipuus fragor et longi pars maxima luctus. 
<Verg. Aen. 11.215>	Hic matres miseraeque nurus, hic cara sororum
<Verg. Aen. 11.216>	pectora maerentum puerique parentibus orbi
<Verg. Aen. 11.217>	dirum exsecrantur bellum Turnique hymenaeos:
<Verg. Aen. 11.218>	ipsum armis ipsumque iubent decernere ferro,
<Verg. Aen. 11.219>	qui regnum Italiae et primos sibi poscat honores. 
<Verg. Aen. 11.220>	ingravat haec saevus Drances solumque vocari
<Verg. Aen. 11.221>	testatur, solum posci in certamina Turnum. 
<Verg. Aen. 11.222>	Multa simul contra variis sententia dictis
<Verg. Aen. 11.223>	pro Turno, et magnum reginae nomen obumbrat,
<Verg. Aen. 11.224>	multa virum meritis sustentat fama tropaeis. 
<Verg. Aen. 11.225>	Hos inter motus, medio in flagrante tumultu,
<Verg. Aen. 11.226>	ecce super maesti magna Diomedis ab urbe
<Verg. Aen. 11.227>	legati responsa ferunt: nihil omnibus actum
<Verg. Aen. 11.228>	tantorum impensis operum, nil dona neque aurum
<Verg. Aen. 11.229>	nec magnas valuisse preces, alia arma Latinis
<Verg. Aen. 11.230>	quaerenda aut pacem Troiano ab rege petendum. 
<Verg. Aen. 11.231>	Deficit ingenti luctu rex ipse Latinus. 
<Verg. Aen. 11.232>	Fatalem Aenean manifesto numine ferri
<Verg. Aen. 11.233>	admonet ira deum tumulique ante ora recentes. 
<Verg. Aen. 11.234>	Ergo concilium magnum primosque suorum
<Verg. Aen. 11.235>	imperio accitos alta intra limina cogit. 
<Verg. Aen. 11.236>	olli convenere fluuntque ad regia plenis
<Verg. Aen. 11.237>	tecta viis. Sedet in mediis et maximus aevo
<Verg. Aen. 11.238>	et primus sceptris haud laeta fronte Latinus. 
<Verg. Aen. 11.239>	Atque hic legatos Aetola ex urbe remissos,
<Verg. Aen. 11.240>	quae referant, fari iubet et responsa reposcit
<Verg. Aen. 11.241>	ordine cuncta suo. Tum facta silentia linguis,
<Verg. Aen. 11.242>	et Venulus dicto parens ita farier infit:
<Verg. Aen. 11.243>	“Vidimus, o cives, Diomedem Argivaque castra
<Verg. Aen. 11.244>	atque iter emensi casus superavimus omnis
<Verg. Aen. 11.245>	contigimusque manum, qua concidit Ilia tellus. 
<Verg. Aen. 11.246>	Ille urbem Argyripam patriae cognomine gentis
<Verg. Aen. 11.247>	victor Gargani condebat Iapygis agris. 
<Verg. Aen. 11.248>	Postquam introgressi et coram data copia fandi,
<Verg. Aen. 11.249>	munera praeferimus, nomen patriamque docemus,
<Verg. Aen. 11.250>	qui bellum intulerint, quae causa attraxerit Arpos. 
<Verg. Aen. 11.251>	Auditis ille haec placido sic reddidit ore:
<Verg. Aen. 11.252>	“O fortunatae gentes, Saturnia regna,
<Verg. Aen. 11.253>	antiqui Ausonii, quae vos fortuna quietos
<Verg. Aen. 11.254>	sollicitat suadetque ignota lacessere bella? 
<Verg. Aen. 11.255>	Quicumque Iliacos ferro violavimus agros,
<Verg. Aen. 11.256>	mitto ea, quae muris bellando exhausta sub altis,
<Verg. Aen. 11.257>	quos Simois premat ille viros, infanda per orbem
<Verg. Aen. 11.258>	supplicia et scelerum poenas expendimus omnes,
<Verg. Aen. 11.259>	vel Priamo miseranda manus: scit triste Minervae
<Verg. Aen. 11.260>	sidus et Euboicae cautes ultorque Caphareus. 
<Verg. Aen. 11.261>	Militia ex illa diversum ad litus abacti
<Verg. Aen. 11.262>	Atrides Protei Menelaus adusque columnas
<Verg. Aen. 11.263>	exsulat, Aetnaeos vidit Cyclopas Ulixes. 
<Verg. Aen. 11.264>	Regna Neoptolemi referam versosque penates
<Verg. Aen. 11.265>	Idomenei? Libycone habitantis litore Locros? 
<Verg. Aen. 11.266>	Ipse Mycenaeus magnorum ductor Achivom
<Verg. Aen. 11.267>	coniugis infandae prima inter limina dextra
<Verg. Aen. 11.268>	oppetiit: devictam Asiam subsedit adulter. 
<Verg. Aen. 11.269>	Invidisse deos, patriis ut redditus aris
<Verg. Aen. 11.270>	coniugium optatum et pulchram Calydona viderem? 
<Verg. Aen. 11.271>	Nunc etiam horribili visu portenta sequuntur,
<Verg. Aen. 11.272>	et socii amissi petierunt aethera pennis
<Verg. Aen. 11.273>	fluminibusque vagantur aves, heu dira meorum
<Verg. Aen. 11.274>	supplicia, et scopulos lacrimosis vocibus implent. 
<Verg. Aen. 11.275>	Haec adeo ex illo mihi iam speranda fuerunt
<Verg. Aen. 11.276>	tempore, cum ferro caelestia corpora demens
<Verg. Aen. 11.277>	adpetii et Veneris violavi volnere dextram. 
<Verg. Aen. 11.278>	Ne vero, ne me ad talis impellite pugnas:
<Verg. Aen. 11.279>	nec mihi cum Teucris ullum post eruta bellum
<Verg. Aen. 11.280>	Pergama, nec veterum memini laetorve malorum. 
<Verg. Aen. 11.281>	Munera, quae patriis ad me portatis ab oris,
<Verg. Aen. 11.282>	vertite ad Aenean. Stetimus tela aspera contra
<Verg. Aen. 11.283>	contulimusque manus: experto credite, quantus
<Verg. Aen. 11.284>	in clipeum adsurgat, quo turbine torqueat hastam. 
<Verg. Aen. 11.285>	Si duo praeterea talis Idaea tulisset
<Verg. Aen. 11.286>	terra viros, ultro Inachias venisset ad urbes
<Verg. Aen. 11.287>	Dardanus, et versis lugeret Graecia fatis. 
<Verg. Aen. 11.288>	Quidquid apud durae cessatum est moenia Troiae,
<Verg. Aen. 11.289>	Hectoris Aeneaeque manu victoria Graium
<Verg. Aen. 11.290>	haesit et in decimum vestigia rettulit annum. 
<Verg. Aen. 11.291>	Ambo animis, ambo insignes praestantibus armis
<Verg. Aen. 11.292>	hic pietate prior. Coeant in foedera dextrae,
<Verg. Aen. 11.293>	qua datur; ast armis concurrant arma cavete.”
<Verg. Aen. 11.294>	Et responsa simul quae sint, rex optime, regis
<Verg. Aen. 11.295>	audisti et quae sit magno sententia bello.”
<Verg. Aen. 11.296>	Vix ea legati, variusque per ora cucurrit
<Verg. Aen. 11.297>	Ausonidum turbata fremor: ceu saxa morantur
<Verg. Aen. 11.298>	cum rapidos amnis, fit clauso gurgite murmur
<Verg. Aen. 11.299>	vicinaeque fremunt ripae crepitantibus undis. 
<Verg. Aen. 11.300>	Ut primum placati animi et trepida ora quierunt,
<Verg. Aen. 11.301>	praefatus divos solio rex infit ab alto:
<Verg. Aen. 11.302>	“Ante equidem summa de re statuisse, Latini,
<Verg. Aen. 11.303>	et vellem et fuerat melius, non tempore tali
<Verg. Aen. 11.304>	cogere concilium. cum muros adsidet hostis. 
<Verg. Aen. 11.305>	Bellum importunum, cives, cum gente deorum
<Verg. Aen. 11.306>	invictisque viris gerimus, quos nulla fatigant
<Verg. Aen. 11.307>	proelia: nec victi possunt absistere ferro. 
<Verg. Aen. 11.308>	Spem siquam adscitis Aetolum habuistis in armis,
<Verg. Aen. 11.309>	ponite. Spes sibi quisque, sed haec quam angusta videtis;
<Verg. Aen. 11.310>	cetera qua rerum iaceant perculsa ruina,
<Verg. Aen. 11.311>	ante oculos interque manus sunt omnia vestras. 
<Verg. Aen. 11.312>	Nec quemquam incuso: potuit quae plurima virtus
<Verg. Aen. 11.313>	esse, fuit; toto certatum est corpore regni. 
<Verg. Aen. 11.314>	Nunc adeo quae sit dubiae sententia menti
<Verg. Aen. 11.315>	expediam et paucis, animos adhibete, docebo. 
<Verg. Aen. 11.316>	Est antiquus ager Tusco mihi proximus amni,
<Verg. Aen. 11.317>	longus in occasum, finis super usque Sicanos;
<Verg. Aen. 11.318>	Aurunci Rutulique serunt et vomere duros
<Verg. Aen. 11.319>	exercent colles atque horum asperrima pascunt. 
<Verg. Aen. 11.320>	Haec omnis regio et celsi plaga pinea montis
<Verg. Aen. 11.321>	cedat amicitiae Teucrorum, et foederis aequas
<Verg. Aen. 11.322>	dicamus leges sociosque in regna vocemus. 
<Verg. Aen. 11.323>	Considant, si tantus amor, et moenia condant. 
<Verg. Aen. 11.324>	Sin alios finis aliamque capessere gentem
<Verg. Aen. 11.325>	est animus possuntque solo decedere nostro:
<Verg. Aen. 11.326>	bis denas Italo texamus robore navis
<Verg. Aen. 11.327>	seu pluris complere valent, iacet omnis ad undam
<Verg. Aen. 11.328>	materies, ipsi numerumque modumque carinis
<Verg. Aen. 11.329>	praecipiant, nos aera manus navalia demus. 
<Verg. Aen. 11.330>	Praeterea qui dicta ferant et foedera firment
<Verg. Aen. 11.331>	centum oratores prima de gente Latinos
<Verg. Aen. 11.332>	ire placet pacisque manu praetendere ramos,
<Verg. Aen. 11.333>	munera portantis aurique eborisque talenta
<Verg. Aen. 11.334>	et sellam regni trabeamque insignia nostri. 
<Verg. Aen. 11.335>	Consulite in medium et rebus succurrite fessis.”
<Verg. Aen. 11.336>	Tum Drances idem infensus, quem gloria Turni
<Verg. Aen. 11.337>	obliqua invidia stimulisque agitabat amaris,
<Verg. Aen. 11.338>	largus opum et lingua melior, sed frigida bello
<Verg. Aen. 11.339>	dextera, consiliis habitus non futilis auctor,
<Verg. Aen. 11.340>	seditione potens (genus huic materna superbum
<Verg. Aen. 11.341>	nobilitas dabat, incertum de patre ferebat),
<Verg. Aen. 11.342>	surgit et his onerat dictis atque aggerat iras:
<Verg. Aen. 11.343>	“Rem nulli obscuram nostrae nec vocis egentem
<Verg. Aen. 11.344>	consulis, O bone rex: cuncti se scire fatentur,
<Verg. Aen. 11.345>	quid fortuna ferat populi, sed dicere mussant. 
<Verg. Aen. 11.346>	Det libertatem fandi flatusque remittat
<Verg. Aen. 11.347>	cuius ob auspicium infaustum moresque sinistros
<Verg. Aen. 11.348>	(dicam equidem, licet arma mihi mortemque minetur)
<Verg. Aen. 11.349>	lumina tot cecidisse ducum totamque videmus
<Verg. Aen. 11.350>	consedisse urbem luctu, dum Troia temptat
<Verg. Aen. 11.351>	castra fugae fidens et caelum territat armis. 
<Verg. Aen. 11.352>	Unum etiam donis istis, quae plurima mitti
<Verg. Aen. 11.353>	Dardanidis dicique iubes, unum, optime regum,
<Verg. Aen. 11.354>	adicias nec te ullius violentia vincat,
<Verg. Aen. 11.355>	quin natam egregio genero dignisque hymenaeis
<Verg. Aen. 11.356>	des, pater, et pacem hanc aeterno foedere iungas. 
<Verg. Aen. 11.357>	Quod si tantus habet mentes et pectora terror,
<Verg. Aen. 11.358>	ipsum obtestemur veniamque oremus ab ipso:
<Verg. Aen. 11.359>	cedat, ius proprium regi patriaeque remittat. 
<Verg. Aen. 11.360>	Quid miseros totiens in aperta pericula cives
<Verg. Aen. 11.361>	proicis, O Latio caput horum et causa malorum? 
<Verg. Aen. 11.362>	Nulla salus bello: pacem te poscimus omnes,
<Verg. Aen. 11.363>	Turne, simul pacis solum inviolabile pignus. 
<Verg. Aen. 11.364>	Primus ego, invisum quem tu tibi fingis, et esse
<Verg. Aen. 11.365>	nil moror, en supplex venio. Miserere tuorum,
<Verg. Aen. 11.366>	pone animos et pulsus abi. Sat funera fusi
<Verg. Aen. 11.367>	vidimus ingentis et desolavimus agros. 
<Verg. Aen. 11.368>	Aut si fama movet, si tantum pectore robur
<Verg. Aen. 11.369>	concipis et si adeo dotalis regia cordi est,
<Verg. Aen. 11.370>	aude atque adversum fidens fer pectus in hostem. 
<Verg. Aen. 11.371>	Scilicet ut Turno contingat regia coniunx,
<Verg. Aen. 11.372>	nos animae viles, inhumata infletaque turba,
<Verg. Aen. 11.373>	sternamur campis. Etiam tu, siqua tibi vis,
<Verg. Aen. 11.374>	si patrii quid Martis habes, illum aspice contra,
<Verg. Aen. 11.375>	qui vocat.”
<Verg. Aen. 11.376>	Talibus exarsit dictis violentia Turni;
<Verg. Aen. 11.377>	dat gemitum rumpitque has imo pectore voces
<Verg. Aen. 11.378>	“Larga quidem, Drance, semper tibi copia fandi
<Verg. Aen. 11.379>	tum, cum bella manus poscunt, patribusque vocatis
<Verg. Aen. 11.380>	primus ades. Sed non replenda est curia verbis,
<Verg. Aen. 11.381>	quae tuto tibi magna volant, dum distinet hostem
<Verg. Aen. 11.382>	agger murorum nec inundant sanguine fossae. 
<Verg. Aen. 11.383>	Proinde tona eloquio, solitum tibi, meque timoris
<Verg. Aen. 11.384>	argue tu, Drance, quando tot stragis acervos
<Verg. Aen. 11.385>	Teucrorum tua dextra dedit passimque tropaeis
<Verg. Aen. 11.386>	insignis agros. Possit quid vivida virtus,
<Verg. Aen. 11.387>	experiare licet; nec longe scilicet hostes
<Verg. Aen. 11.388>	quaerendi nobis: circumstant undique muros. 
<Verg. Aen. 11.389>	Imus in adversos: quid cessas? An tibi Mavors
<Verg. Aen. 11.390>	ventosa in lingua pedibusque fugacibus istis
<Verg. Aen. 11.391>	semper erit? 
<Verg. Aen. 11.392>	Pulsus ego? Aut quisquam merito, foedissime, pulsum
<Verg. Aen. 11.393>	arguet, Iliaco tumidum qui crescere Thybrim
<Verg. Aen. 11.394>	sanguine et Evandri totam cum stirpe videbit
<Verg. Aen. 11.395>	procubuisse domum atque exutos Arcadas armis? 
<Verg. Aen. 11.396>	Haud ita me experti Bitias et Pandarus ingens
<Verg. Aen. 11.397>	et quos mille die victor sub Tartara misi,
<Verg. Aen. 11.398>	inclusus muris hostilique aggere saeptus. 
<Verg. Aen. 11.399>	“Nulla salus bello.” Capiti cane talia, demens,
<Verg. Aen. 11.400>	Dardanio rebusque tuis. Proinde omnia magno
<Verg. Aen. 11.401>	ne cessa turbare metu atque extollere vires
<Verg. Aen. 11.402>	gentis bis victae, contra premere arma Latini. 
<Verg. Aen. 11.403>	Nunc et Myrmidonum proceres Phrygia arma tremescunt,
<Verg. Aen. 11.404>	nunc et Tydides et Larissaeus Achilles,
<Verg. Aen. 11.405>	amnis et Hadriacas retro fugit Aufidus undas. 
<Verg. Aen. 11.406>	Vel cum se pavidum contra mea iurgia fingit
<Verg. Aen. 11.407>	artificis scelus et formidine crimen acerbat. 
<Verg. Aen. 11.408>	Numquam animam talem dextra hac, absiste moveri,
<Verg. Aen. 11.409>	amittes: habitet tecum et sit pectore in isto. 
<Verg. Aen. 11.410>	Nunc ad te et tua magna, pater, consulta revertor. 
<Verg. Aen. 11.411>	Si nullam nostris ultra spem ponis in armis,
<Verg. Aen. 11.412>	si tam deserti sumus et semel agmine verso
<Verg. Aen. 11.413>	funditus occidimus neque habet Fortuna regressum? 
<Verg. Aen. 11.414>	oremus pacem et dextras tendamus inertis. 
<Verg. Aen. 11.415>	Quamquam O, si solitae quicquam virtutis adesset! 
<Verg. Aen. 11.416>	Ille mihi ante alios fortunatusque laborum
<Verg. Aen. 11.417>	egregiusque animi, qui, nequid tale videret,
<Verg. Aen. 11.418>	procubuit moriens et humum semel ore momordit. 
<Verg. Aen. 11.419>	Sin et opes nobis et adhuc intacta iuventus
<Verg. Aen. 11.420>	auxilioque urbes Italae populique supersunt,
<Verg. Aen. 11.421>	sin et Troianis cum multo gloria venit
<Verg. Aen. 11.422>	sanguine, sunt illis sua funera parque per omnis
<Verg. Aen. 11.423>	tempestas: cur indecores in limine primo
<Verg. Aen. 11.424>	deficimus? Cur ante tubam tremor occupat artus? 
<Verg. Aen. 11.425>	Multa dies variisque labor mutabilis aevi
<Verg. Aen. 11.426>	rettulit in melius, multos alterna revisens
<Verg. Aen. 11.427>	lusit et in solido rursus Fortuna locavit. 
<Verg. Aen. 11.428>	Non erit auxilio nobis Aetolus et Arpi:
<Verg. Aen. 11.429>	at Messapus erit felixque Tolumnius et quos
<Verg. Aen. 11.430>	tot populi misere duces, nec parva sequetur
<Verg. Aen. 11.431>	gloria delectos Latio et Laurentibus agris. 
<Verg. Aen. 11.432>	Est et Volscorum egregia de gente Camilla,
<Verg. Aen. 11.433>	agmen agens equitum et florentis aere catervas. 
<Verg. Aen. 11.434>	Quod si me solum Teucri in certamina poscunt
<Verg. Aen. 11.435>	idque placet tantumque bonis communibus obsto,
<Verg. Aen. 11.436>	non adeo has exosa manus Victoria fugit,
<Verg. Aen. 11.437>	ut tanta quicquam pro spe temptare recusem. 
<Verg. Aen. 11.438>	Ibo animis contra, vel magnum praestet Achillem
<Verg. Aen. 11.439>	factaque Vulcani manibus paria induat arma
<Verg. Aen. 11.440>	ille licet. Vobis animam hanc soceroque Latino
<Verg. Aen. 11.441>	Turnus ego, haud ulli veterum virtute secundus,
<Verg. Aen. 11.442>	devovi. “Solum Aeneas vocat”: et vocet oro,
<Verg. Aen. 11.443>	nec Drances potius, sive est haec ira deorum,
<Verg. Aen. 11.444>	morte luat, sive est virtus et gloria, tollat.”
<Verg. Aen. 11.445>	Illi haec inter se dubiis de rebus agebant
<Verg. Aen. 11.446>	certantes; castra Aeneas aciemque movebat:
<Verg. Aen. 11.447>	nuntius ingenti per regia tecta tumultu
<Verg. Aen. 11.448>	ecce ruit magnisque urbem terroribus implet,
<Verg. Aen. 11.449>	instructos acie Tiberino a flumine Teucros
<Verg. Aen. 11.450>	Tyrrhenamque manum totis descendere campis. 
<Verg. Aen. 11.451>	Extemplo turbati animi concussaque vulgi
<Verg. Aen. 11.452>	pectora et adrectae stimulis haud mollibus irae. 
<Verg. Aen. 11.453>	Arma manu trepidi poscunt, fremit arma iuventus,
<Verg. Aen. 11.454>	flent maesti mussantque patres. Hic undique clamor
<Verg. Aen. 11.455>	dissensu vario magnus se tollit in auras
<Verg. Aen. 11.456>	haud secus atque alto in luco cum forte catervae
<Verg. Aen. 11.457>	consedere avium piscosove amne Padusae
<Verg. Aen. 11.458>	dant sonitum rauci per stagna loquacia cycni. 
<Verg. Aen. 11.459>	“Immo,” ait, “O cives” adrepto tempore, “Turnus,”
<Verg. Aen. 11.460>	“cogite concilium et pacem laudate sedentes:
<Verg. Aen. 11.461>	illi armis in regna ruunt.” Nec plura locutus
<Verg. Aen. 11.462>	corripuit sese et tectis citus extulit altis. 
<Verg. Aen. 11.463>	“Tu, Voluse, armari Volscorum edice maniplos,
<Verg. Aen. 11.464>	duc,” ait, “et Rutulos. Equitem Messapus in armis
<Verg. Aen. 11.465>	et cum fratre Coras latis diffundite campis. 
<Verg. Aen. 11.466>	Pars aditus urbis firmet turrisque capessat,
<Verg. Aen. 11.467>	cetera, qua iusso, mecum manus inferat arma.”
<Verg. Aen. 11.468>	Ilicet in muros tota discurritur urbe. 
<Verg. Aen. 11.469>	Consilium ipse pater et magna incepta Latinus
<Verg. Aen. 11.470>	deserit ac tristi turbatus tempore differt
<Verg. Aen. 11.471>	multaque se incusat, qui non adceperit ultro
<Verg. Aen. 11.472>	Dardanium Aenean generumque adsciverit urbi. 
<Verg. Aen. 11.473>	Praefodiunt alii portas aut saxa sudesque
<Verg. Aen. 11.474>	subvectant. Bello dat signum rauca cruentum
<Verg. Aen. 11.475>	bucina. Tum muros varia cinxere corona
<Verg. Aen. 11.476>	matronae puerique: vocat labor ultimus omnis. 
<Verg. Aen. 11.477>	Nec non ad templum summasque ad Palladis arces
<Verg. Aen. 11.478>	subvehitur magna matrum regina caterva
<Verg. Aen. 11.479>	dona ferens, iuxtaque comes Lavinia virgo,
<Verg. Aen. 11.480>	causa mali tanti, oculos deiecta decoros. 
<Verg. Aen. 11.481>	Succedunt matres et templum ture vaporant
<Verg. Aen. 11.482>	et maestas alto fundunt de limine voces:
<Verg. Aen. 11.483>	“Armipotens, praeses belli, Tritonia virgo,
<Verg. Aen. 11.484>	frange manu telum Phrygii praedonis et ipsum
<Verg. Aen. 11.485>	pronum sterne solo portisque effunde sub altis.”
<Verg. Aen. 11.486>	Cingitur ipse furens certatim in proelia Turnus. 
<Verg. Aen. 11.487>	Iamque adeo rutilum thoraca indutus aenis
<Verg. Aen. 11.488>	horrebat squamis surasque incluserat auro,
<Verg. Aen. 11.489>	tempora nudus adhuc, laterique adcinxerat ensem
<Verg. Aen. 11.490>	fulgebatque alta decurrens aureus arce,
<Verg. Aen. 11.491>	exsultatque animis et spe iam praecipit hostem:
<Verg. Aen. 11.492>	qualis ubi abruptis fugit praesaepia vinclis
<Verg. Aen. 11.493>	tandem liber equus campoque potitus aperto
<Verg. Aen. 11.494>	aut ille in pastus armentaque tendit equarum
<Verg. Aen. 11.495>	aut adsuetus aquae perfundi flumine noto
<Verg. Aen. 11.496>	emicat adrectisque fremit cervicibus alte
<Verg. Aen. 11.497>	luxurians, luduntque iubae per colla, per armos. 
<Verg. Aen. 11.498>	Obvia cui Volscorum acie comitante Camilla
<Verg. Aen. 11.499>	occurrit portisque ab equo regina sub ipsis
<Verg. Aen. 11.500>	desiluit, quam tota cohors imitata relictis
<Verg. Aen. 11.501>	ad terram defluxit equis; tum talia fatur:
<Verg. Aen. 11.502>	“Turne, sui merito siqua est fiducia forti,
<Verg. Aen. 11.503>	audeo et Aeneadum promitto occurrere turmae
<Verg. Aen. 11.504>	solaque Tyrrhenos equites ire obvia contra. 
<Verg. Aen. 11.505>	Me sine prima manu temptare pericula belli
<Verg. Aen. 11.506>	tu pedes ad muros subsiste et moenia serva.”
<Verg. Aen. 11.507>	Turnus ad haec, oculos horrenda in virgine fixus:
<Verg. Aen. 11.508>	“O decus Italiae virgo, quas dicere grates
<Verg. Aen. 11.509>	quasve referre parem? Sed nunc, est omnia quando
<Verg. Aen. 11.510>	iste animus supra, mecum partire laborem. 
<Verg. Aen. 11.511>	Aeneas, ut fama fidem missique reportant
<Verg. Aen. 11.512>	exploratores, equitum levia improbus arma
<Verg. Aen. 11.513>	praemisit, quaterent campos; ipse ardua montis
<Verg. Aen. 11.514>	per deserta iugo superans adventat ad urbem. 
<Verg. Aen. 11.515>	Furta paro belli convexo in tramite silvae? 
<Verg. Aen. 11.516>	ut bivias armato obsidam milite fauces. 
<Verg. Aen. 11.517>	Tu Tyrrhenum equitem conlatis excipe signis;
<Verg. Aen. 11.518>	tecum acer Messapus erit turmaeque Latinae
<Verg. Aen. 11.519>	Tiburtique manus, ducis et tu concipe curam.”
<Verg. Aen. 11.520>	Sic ait, et paribus Messapum in proelia dictis
<Verg. Aen. 11.521>	hortatur sociosque duces et pergit in hostem. 
<Verg. Aen. 11.522>	Est curvo anfractu valles, adcommoda fraudi
<Verg. Aen. 11.523>	armorumque dolis, quam densis frondibus atrum
<Verg. Aen. 11.524>	urget utrimque latus, tenuis quo semita ducit
<Verg. Aen. 11.525>	angustaeque ferunt fauces aditusque maligni. 
<Verg. Aen. 11.526>	Hanc super in speculis summoque in vertice montis
<Verg. Aen. 11.527>	planities ignota iacet tutique receptus,
<Verg. Aen. 11.528>	seu dextra laevaque velis occurrere pugnae,
<Verg. Aen. 11.529>	sive instare iugis et grandia volvere saxa. 
<Verg. Aen. 11.530>	Huc iuvenis nota fertur regione viarum
<Verg. Aen. 11.531>	arripuitque locum et silvis insedit iniquis. 
<Verg. Aen. 11.532>	Velocem interea superis in sedibus Opim,
<Verg. Aen. 11.533>	unam ex virginibus sociis sacraque caterva,
<Verg. Aen. 11.534>	compellabat et has tristis Latonia voces
<Verg. Aen. 11.535>	ore dabat: “Graditur bellum ad crudele Camilla,
<Verg. Aen. 11.536>	O virgo, et nostris nequiquam cingitur armis,
<Verg. Aen. 11.537>	cara mihi ante alias.” Neque enim novus iste Dianae
<Verg. Aen. 11.538>	venit amor subitaque animum dulcedine movit. 
<Verg. Aen. 11.539>	Pulsus ob invidiam regno viresque superbas
<Verg. Aen. 11.540>	Priverno antiqua Metabus cum excederet urbe,
<Verg. Aen. 11.541>	infantem fugiens media inter proelia belli
<Verg. Aen. 11.542>	sustulit exsilio comitem matrisque vocavit
<Verg. Aen. 11.543>	nomine Casmillae mutata parte Camillam. 
<Verg. Aen. 11.544>	Ipse sinu prae se portans iuga longa petebat
<Verg. Aen. 11.545>	solorum nemorum: tela undique saeva premebant
<Verg. Aen. 11.546>	et circumfuso volitabant milite Volsci. 
<Verg. Aen. 11.547>	Ecce fugae medio summis Amasenus abundans
<Verg. Aen. 11.548>	spumabat ripis: tantus se nubibus imber
<Verg. Aen. 11.549>	ruperat. Ille, innare parans, infantis amore
<Verg. Aen. 11.550>	tardatur caroque oneri timet. Omnia secum
<Verg. Aen. 11.551>	versanti subito vix haec sententia sedit. 
<Verg. Aen. 11.552>	Telum immane manu valida quod forte gerebat
<Verg. Aen. 11.553>	bellator, solidum nodis et robore cocto,
<Verg. Aen. 11.554>	huic natam, libro et silvestri subere clausam,
<Verg. Aen. 11.555>	implicat atque habilem mediae circumligat hastae;
<Verg. Aen. 11.556>	quam dextra ingenti librans ita ad aethera fatur:
<Verg. Aen. 11.557>	“Alma, tibi hanc, nemorum cultrix, Latonia virgo,
<Verg. Aen. 11.558>	ipse pater famulam voveo; tua prima per auras
<Verg. Aen. 11.559>	tela tenens supplex hostem fugit. Accipe, testor,
<Verg. Aen. 11.560>	diva tuam, quae nunc dubiis committitur auris. 
<Verg. Aen. 11.561>	Dixit et adducto contortum hastile lacerto
<Verg. Aen. 11.562>	immittit: sonuere undae, rapidum super amnem
<Verg. Aen. 11.563>	infelix fugit in iaculo stridente Camilla. 
<Verg. Aen. 11.564>	At Metabus, magna propius iam urgente caterva,
<Verg. Aen. 11.565>	dat sese fluvio atque hastam cum virgine victor
<Verg. Aen. 11.566>	gramineo donum Triviae de caespite vellit. 
<Verg. Aen. 11.567>	Non illum tectis ullae, non moenibus urbes
<Verg. Aen. 11.568>	accepere neque ipse manus feritate dedisset:
<Verg. Aen. 11.569>	pastorum et solis exegit montibus aevom. 
<Verg. Aen. 11.570>	Hic natam in dumis interque horrentia lustra
<Verg. Aen. 11.571>	armentalis equae mammis et lacte ferino
<Verg. Aen. 11.572>	nutribat, teneris immulgens ubera labris. 
<Verg. Aen. 11.573>	Utque pedum primis infans vestigia plantis
<Verg. Aen. 11.574>	institerat, iaculo palmas armavit acuto
<Verg. Aen. 11.575>	spiculaque ex umero parvae suspendit et arcum. 
<Verg. Aen. 11.576>	Pro crinali auro, pro longae tegmine pallae
<Verg. Aen. 11.577>	tigridis exuviae per dorsum a vertice pendent. 
<Verg. Aen. 11.578>	Tela manu iam tum tenera puerilia torsit
<Verg. Aen. 11.579>	et fundam tereti circum caput egit habena
<Verg. Aen. 11.580>	Strymoniamque gruem aut album deiecit olorem. 
<Verg. Aen. 11.581>	Multae illam frustra Tyrrhena per oppida matres
<Verg. Aen. 11.582>	optavere nurum: sola contenta Diana
<Verg. Aen. 11.583>	aeternum telorum et virginitatis amorem
<Verg. Aen. 11.584>	intemerata colit. “Vellem haud correpta fuisset
<Verg. Aen. 11.585>	militia tali, conata lacessere Teucros:
<Verg. Aen. 11.586>	cara mihi comitumque foret nunc una mearum. 
<Verg. Aen. 11.587>	Verum age, quandoquidem fatis urgetur acerbis,
<Verg. Aen. 11.588>	abere, nympha, polo finisque invise Latinos,
<Verg. Aen. 11.589>	tristis ubi infausto committitur omine pugna. 
<Verg. Aen. 11.590>	Haec cape et ultricem pharetra deprome sagittam:
<Verg. Aen. 11.591>	hac quicumque sacrum violarit volnere corpus,
<Verg. Aen. 11.592>	Tros Italusque, mihi pariter det sanguine poenas. 
<Verg. Aen. 11.593>	Post ego nube cava miserandae corpus et arma
<Verg. Aen. 11.594>	inspoliata feram tumulo patriaeque reponam.”
<Verg. Aen. 11.595>	Dixit; at illa levis caeli delapsa per auras
<Verg. Aen. 11.596>	insonuit, nigro circumdata turbine corpus. 
<Verg. Aen. 11.597>	At manus interea muris Troiana propinquat
<Verg. Aen. 11.598>	Etruscique duces equitumque exercitus omnis,
<Verg. Aen. 11.599>	compositi numero in turmas. Fremit aequore toto
<Verg. Aen. 11.600>	insultans sonipes et pressis pugnat habenis
<Verg. Aen. 11.601>	huc conversus et huc; tum late ferreus hastis
<Verg. Aen. 11.602>	horret ager campique armis sublimibus ardent. 
<Verg. Aen. 11.603>	Nec non Messapus contra celeresque Latini
<Verg. Aen. 11.604>	et cum fratre Coras et virginis ala Camillae
<Verg. Aen. 11.605>	adversi campo apparent hastasque reductis
<Verg. Aen. 11.606>	protendunt longe dextris et spicula vibrant,
<Verg. Aen. 11.607>	adventusque virum fremitusque ardescit equorum. 
<Verg. Aen. 11.608>	Iamque intra iactum teli progressus uterque
<Verg. Aen. 11.609>	substiterat: subito erumpunt clamore furentisque
<Verg. Aen. 11.610>	exhortantur equos; fundunt simul undique tela
<Verg. Aen. 11.611>	crebra nivis ritu caelumque obtexitur umbra. 
<Verg. Aen. 11.612>	Continuo adversis Tyrrhenus et acer Aconteus
<Verg. Aen. 11.613>	conixi incurrunt hastis primique ruina
<Verg. Aen. 11.614>	dant sonitum ingenti perfractaque quadrupedantum
<Verg. Aen. 11.615>	pectora pectoribus rumpunt: excussus Aconteus
<Verg. Aen. 11.616>	fulminis in morem aut tormento ponderis acti
<Verg. Aen. 11.617>	praecipitat longe et vitam dispergit in auras. 
<Verg. Aen. 11.618>	Extemplo turbatae acies, versique Latini
<Verg. Aen. 11.619>	reiciunt parmas et equos ad moenia vertunt. 
<Verg. Aen. 11.620>	Troes agunt, princeps turmas inducit Asilas. 
<Verg. Aen. 11.621>	Iamque propinquabant portis, rursusque Latini
<Verg. Aen. 11.622>	clamorem tollunt et mollia colla reflectunt:
<Verg. Aen. 11.623>	hi fugiunt penitusque datis referuntur habenis. 
<Verg. Aen. 11.624>	Qualis ubi alterno procurrens gurgite pontus
<Verg. Aen. 11.625>	nunc ruit ad terram scopulusque superiacit unda
<Verg. Aen. 11.626>	spumeus extremamque sinu perfundit arenam,
<Verg. Aen. 11.627>	nunc rapidus retro atque aestu revoluta resorbens
<Verg. Aen. 11.628>	saxa fugit litusque vado labente relinquit:
<Verg. Aen. 11.629>	bis Tusci Rutulos egere ad moenia versos,
<Verg. Aen. 11.630>	bis reiecti armis respectant terga tegentes. 
<Verg. Aen. 11.631>	Tertia sed postquam congressi in proelia totas
<Verg. Aen. 11.632>	implicuere inter se acies legitque virum vir:
<Verg. Aen. 11.633>	tum vero et gemitus morientum et sanguine in alto
<Verg. Aen. 11.634>	armaque corporaque et permixti caede virorum
<Verg. Aen. 11.635>	semianimes volvuntur equi, pugna aspera surgit. 
<Verg. Aen. 11.636>	Orsilochus Remuli, quando ipsum horrebat adire,
<Verg. Aen. 11.637>	hastam intorsit equo ferrumque sub aure reliquit. 
<Verg. Aen. 11.638>	Quo sonipes ictu furit arduus altaque iactat
<Verg. Aen. 11.639>	vulneris impatiens arrecto pectore crura:
<Verg. Aen. 11.640>	volvitur ille excussus humi. Catillus Iollan
<Verg. Aen. 11.641>	ingentemque animis, ingentem corpore et armis
<Verg. Aen. 11.642>	deicit Herminium, nudo cui vertice fulva
<Verg. Aen. 11.643>	caesaries nudique umeri, nec vulnera terrent:
<Verg. Aen. 11.644>	tantus in arma patet. Latos huic hasta per armos
<Verg. Aen. 11.645>	acta tremit duplicatque virum transfixa dolore. 
<Verg. Aen. 11.646>	Funditur ater ubique cruor; dant funera ferro
<Verg. Aen. 11.647>	certantes pulchramque petunt per vulnera mortem. 
<Verg. Aen. 11.648>	At medias inter caedes exsultat Amazon,
<Verg. Aen. 11.649>	unum exserta latus pugnae, pharetrata Camilla,
<Verg. Aen. 11.650>	et nunc lenta manu spargens hastilia denset,
<Verg. Aen. 11.651>	nunc validam dextra rapit indefessa bipennem;
<Verg. Aen. 11.652>	aureus ex umero sonat arcus et arma Dianae. 
<Verg. Aen. 11.653>	Illa etiam in tergum, siquando pulsa recessit,
<Verg. Aen. 11.654>	spicula converso fugientia dirigit arcu. 
<Verg. Aen. 11.655>	At circum lectae comites, Larinaque virgo
<Verg. Aen. 11.656>	Tullaque et aeratam quatiens Tarpeia securem,
<Verg. Aen. 11.657>	Italides, quas ipsa decus sibi dia Camilla
<Verg. Aen. 11.658>	delegit pacisque bonas bellique ministras:
<Verg. Aen. 11.659>	quales Threiciae cum flumina Thermodontis
<Verg. Aen. 11.660>	pulsant et pictis bellantur Amazones armis
<Verg. Aen. 11.661>	seu circum Hippolyten, seu cum se Martia curru
<Verg. Aen. 11.662>	Penthesilea refert, magnoque ululante tumultu
<Verg. Aen. 11.663>	feminea exsultant lunatis agmina peltis. 
<Verg. Aen. 11.664>	Quem telo primum, quem postremum, aspera virgo,
<Verg. Aen. 11.665>	deicis? Aut quot humi morientia corpora fundis? 
<Verg. Aen. 11.666>	Eunaeum Clitio primum patre, cuius apertum
<Verg. Aen. 11.667>	adversi longa transverberat abiete pectus:
<Verg. Aen. 11.668>	sanguinis ille vomens rivos cadit atque cruentam
<Verg. Aen. 11.669>	mandit humum moriensque suo se in volnere versat. 
<Verg. Aen. 11.670>	Tum Lirim Pagasumque super; quorum alter habenas
<Verg. Aen. 11.671>	suffosso revolutus equo dum colligit, alter
<Verg. Aen. 11.672>	dum subit ac dextram labenti tendit inermem,
<Verg. Aen. 11.673>	praecipites pariterque ruunt. His addit Amastrum
<Verg. Aen. 11.674>	Hippotaden, sequiturque incumbens eminus hasta
<Verg. Aen. 11.675>	Tereaque Harpalycumque et Demophoonta Chrominque;
<Verg. Aen. 11.676>	quotque emissa manu contorsit spicula virgo,
<Verg. Aen. 11.677>	tot Phrygii cecidere viri. Procul Ornytus armis
<Verg. Aen. 11.678>	ignotis et equo venator Iapyge fertur,
<Verg. Aen. 11.679>	cui pellis latos umeros erepta iuvenco
<Verg. Aen. 11.680>	pugnatori operit, caput ingens oris hiatus
<Verg. Aen. 11.681>	et malae texere lupi cum dentibus albis,
<Verg. Aen. 11.682>	agrestisque manus armat sparus; ipse catervis
<Verg. Aen. 11.683>	vertitur in mediis et toto vertice supra est. 
<Verg. Aen. 11.684>	Hunc illa exceptum, neque enim labor agmine verso,
<Verg. Aen. 11.685>	traicit et super haec inimico pectore fatur:
<Verg. Aen. 11.686>	“Silvis te, Tyrrhene, feras agitare putasti? 
<Verg. Aen. 11.687>	Advenit qui vestra dies muliebribus armis
<Verg. Aen. 11.688>	verba redarguerit. Nomen tamen haud leve patrum
<Verg. Aen. 11.689>	manibus hoc referes, telo cecidisse Camillae.”
<Verg. Aen. 11.690>	Protinus Orsilochum et Buten, duo maxima Teucrum
<Verg. Aen. 11.691>	corpora, sed Buten aversum cuspide fixit
<Verg. Aen. 11.692>	loricam galeamque inter, qua colla sedentis
<Verg. Aen. 11.693>	lucent et laevo dependet parma lacerto,
<Verg. Aen. 11.694>	Orsilochum fugiens magnumque agitata per orbem
<Verg. Aen. 11.695>	eludit gyro interior sequiturque sequentem,
<Verg. Aen. 11.696>	tum validam perque arma viro perque ossa securim
<Verg. Aen. 11.697>	altior exsurgens oranti et multa precanti
<Verg. Aen. 11.698>	congeminat: vulnus calido rigat ora cerebro. 
<Verg. Aen. 11.699>	Incidit huic subitoque aspectu territus haesit
<Verg. Aen. 11.700>	Appenninicolae bellator filius Auni,
<Verg. Aen. 11.701>	haud Ligurum extremus, dum fallere fata sinebant. 
<Verg. Aen. 11.702>	Isque ubi se nullo iam cursu evadere pugnae
<Verg. Aen. 11.703>	posse neque instantem reginam avertere cernit,
<Verg. Aen. 11.704>	consilio versare dolos ingressus et astu
<Verg. Aen. 11.705>	incipit haec: “Quid tam egregium, si femina forti
<Verg. Aen. 11.706>	fidis equo? Dimitte fugam et te comminus aequo
<Verg. Aen. 11.707>	mecum crede solo pugnaeque adcinge pedestri:
<Verg. Aen. 11.708>	iam nosces, ventosa ferat cui gloria fraudem.”
<Verg. Aen. 11.709>	Dixit, at illa furens acrique adcensa dolore
<Verg. Aen. 11.710>	tradit equum comiti paribusque resistit in armis,
<Verg. Aen. 11.711>	ense pedes nudo puraque interrita parma. 
<Verg. Aen. 11.712>	At iuvenis, vicisse dolo ratus, avolat ipse,
<Verg. Aen. 11.713>	haud mora, conversisque fugax aufertur habenis
<Verg. Aen. 11.714>	quadrupedemque citum ferrata calce fatigat. 
<Verg. Aen. 11.715>	“Vane Ligus frustraque animis elate superbis,
<Verg. Aen. 11.716>	nequiquam patrias temptasti lubricus artis,
<Verg. Aen. 11.717>	nec fraus te incolumem fallaci perferet Auno,”
<Verg. Aen. 11.718>	haec fatur virgo et pernicibus ignea plantis
<Verg. Aen. 11.719>	transit equum cursu frenisque adversa prehensis
<Verg. Aen. 11.720>	congreditur poenasque inimico ex sanguine sumit:
<Verg. Aen. 11.721>	quam facile accipiter saxo sacer ales ab alto
<Verg. Aen. 11.722>	consequitur pennis sublimem in nube columbam
<Verg. Aen. 11.723>	comprensamque tenet pedibusque eviscerat uncis;
<Verg. Aen. 11.724>	tum cruor et vulsae labuntur ab aethere plumae. 
<Verg. Aen. 11.725>	At non haec nullis hominum sator atque deorum
<Verg. Aen. 11.726>	observans oculis summo sedet altus Olympo:
<Verg. Aen. 11.727>	Tyrrhenum genitor Tarchonem in proelia saeva
<Verg. Aen. 11.728>	suscitat et stimulis haud mollibus incitat iras. 
<Verg. Aen. 11.729>	Ergo inter caedes cedentiaque agmina Tarchon
<Verg. Aen. 11.730>	fertur equo variisque instigat vocibus alas,
<Verg. Aen. 11.731>	nomine quemque vocans, reficitque in proelia pulsos. 
<Verg. Aen. 11.732>	“Quis metus, O numquam dolituri, O semper inertes
<Verg. Aen. 11.733>	Tyrrheni, quae tanta animis ignavia venit? 
<Verg. Aen. 11.734>	Femina palantis agit atque haec agmina vertit! 
<Verg. Aen. 11.735>	Quo ferrum quidve haec gerimus tela inrita dextris? 
<Verg. Aen. 11.736>	At non in Venerem segnes nocturnaque bella
<Verg. Aen. 11.737>	aut ubi curva choros indixit tibia Bacchi,
<Verg. Aen. 11.738>	exspectate dapes et plenae pocula mensae,
<Verg. Aen. 11.739>	hic amor, hoc studium, dum sacra secundus haruspex
<Verg. Aen. 11.740>	nuntiet ac lucos vocet hostia pinguis in altos!”
<Verg. Aen. 11.741>	Haec effatus equum in medios, moriturus et ipse,
<Verg. Aen. 11.742>	concitat et Venulo adversum se turbidus infert
<Verg. Aen. 11.743>	dereptumque ab equo dextra complectitur hostem
<Verg. Aen. 11.744>	et gremium ante suum multa vi concitus aufert. 
<Verg. Aen. 11.745>	Tollitur in caelum clamor, cunctique Latini
<Verg. Aen. 11.746>	convertere oculos. Volat igneus aequore Tarchon
<Verg. Aen. 11.747>	arma virumque ferens; tum summa ipsius ab hasta
<Verg. Aen. 11.748>	defringit ferrum et partis rimatur apertas,
<Verg. Aen. 11.749>	qua vulnus letale ferat; contra ille repugnans
<Verg. Aen. 11.750>	sustinet a iugulo dextram et vim viribus exit. 
<Verg. Aen. 11.751>	Utque volans alte raptum cum fulva draconem
<Verg. Aen. 11.752>	fert aquila implicuitque pedes atque unguibus haesit,
<Verg. Aen. 11.753>	saucius at serpens sinuosa volumina versat
<Verg. Aen. 11.754>	adrectisque horret squamis et sibilat ore,
<Verg. Aen. 11.755>	arduus insurgens; illa haud minus urget obunco
<Verg. Aen. 11.756>	luctantem rostro, simul aethera verberat alis:
<Verg. Aen. 11.757>	haud aliter praedam Tiburtum ex agmine Tarchon
<Verg. Aen. 11.758>	portat ovans. Ducis exemplum eventumque secuti
<Verg. Aen. 11.759>	Maeonidae incurrunt. Tum fatis debitus Arruns
<Verg. Aen. 11.760>	velocem iaculo et multa prior arte Camillam
<Verg. Aen. 11.761>	circuit et quae sit fortuna facillima, temptat. 
<Verg. Aen. 11.762>	Qua se cumque furens medio tulit agmine virgo,
<Verg. Aen. 11.763>	hac Arruns subit et tacitus vestigia lustrat;
<Verg. Aen. 11.764>	qua victrix redit illa pedemque ex hoste reportat,
<Verg. Aen. 11.765>	hac iuvenis furtim celeris detorquet habenas. 
<Verg. Aen. 11.766>	Hos aditus iamque hos aditus omnemque pererrat
<Verg. Aen. 11.767>	undique circuitum et certam quatit improbus hastam. 
<Verg. Aen. 11.768>	Forte sacer Cybelo Chloreus olimque sacerdos
<Verg. Aen. 11.769>	insignis longe Phrygiis fulgebat in armis
<Verg. Aen. 11.770>	spumantemque agitabat equum, quem pellis aënis
<Verg. Aen. 11.771>	in plumam squamis auro conserta tegebat. 
<Verg. Aen. 11.772>	Ipse, peregrina ferrugine clarus et ostro,
<Verg. Aen. 11.773>	spicula torquebat Lycio Gortynia cornu;
<Verg. Aen. 11.774>	aureus ex umeris erat arcus et aurea vati
<Verg. Aen. 11.775>	cassida; tum croceam chlamydemque sinusque crepantis
<Verg. Aen. 11.776>	carbaseos fulvo in nodum collegerat auro
<Verg. Aen. 11.777>	pictus acu tunicas et barbara tegmina crurum. 
<Verg. Aen. 11.778>	Hunc virgo, sive ut templis praefigeret arma
<Verg. Aen. 11.779>	Troïa, captivo sive ut se ferret in auro
<Verg. Aen. 11.780>	venatrix, unum ex omni certamine pugnae
<Verg. Aen. 11.781>	caeca sequebatur totumque incauta per agmen
<Verg. Aen. 11.782>	femineo praedae et spoliorum ardebat amore,
<Verg. Aen. 11.783>	telum ex insidiis cum tandem tempore capto
<Verg. Aen. 11.784>	concitat et superos Arruns sic voce precatur:
<Verg. Aen. 11.785>	“Summe deum, sancti custos Soractis Apollo,
<Verg. Aen. 11.786>	quem primi colimus, cui pineus ardor acervo
<Verg. Aen. 11.787>	pascitur et medium freti pietate per ignem
<Verg. Aen. 11.788>	cultores multa premimus vestigia pruna,
<Verg. Aen. 11.789>	da, pater, hoc nostris aboleri dedecus armis,
<Verg. Aen. 11.790>	omnipotens. Non exuvias pulsaeve tropaeum
<Verg. Aen. 11.791>	virginis aut spolia ulla peto (mihi cetera laudem
<Verg. Aen. 11.792>	facta ferent): haec dira meo dum vulnere pestis
<Verg. Aen. 11.793>	pulsa cadat, patrias remeabo inglorius urbes. 
<Verg. Aen. 11.794>	Audiit et voti Phoebus succedere partem
<Verg. Aen. 11.795>	mente dedit, partem volucris dispersit in auras:
<Verg. Aen. 11.796>	sterneret ut subita turbatam morte Camillam,
<Verg. Aen. 11.797>	adnuit oranti; reducem ut patria alta videret,
<Verg. Aen. 11.798>	non dedit, inque Notos vocem vertere procellae. 
<Verg. Aen. 11.799>	Ergo ut missa manu sonitum dedit hasta per auras,
<Verg. Aen. 11.800>	convertere animos acris oculosque tulere
<Verg. Aen. 11.801>	cuncti ad reginam Volsci. Nihil ipsa nec aurae
<Verg. Aen. 11.802>	nec sonitus memor aut venientis ab aethere teli,
<Verg. Aen. 11.803>	hasta sub exsertam donec perlata papillam
<Verg. Aen. 11.804>	haesit virgineumque alte bibit acta cruorem. 
<Verg. Aen. 11.805>	Concurrunt trepidae comites dominamque ruentem
<Verg. Aen. 11.806>	suscipiunt. Fugit ante omnis exterritus Arruns,
<Verg. Aen. 11.807>	laetitia mixtoque metu, nec iam amplius hastae
<Verg. Aen. 11.808>	credere nec telis occurrere virginis audet. 
<Verg. Aen. 11.809>	Ac velut ille, prius quam tela inimica sequantur,
<Verg. Aen. 11.810>	continuo in montis sese avius abdidit altos
<Verg. Aen. 11.811>	occiso pastore lupus magnove iuvenco,
<Verg. Aen. 11.812>	conscius audacis facti, caudamque remulcens
<Verg. Aen. 11.813>	subiecit pavitantem utero silvasque petivit:
<Verg. Aen. 11.814>	haud secus ex oculis se turbidus abstulit Arruns
<Verg. Aen. 11.815>	contentusque fuga mediis se immiscuit armis. 
<Verg. Aen. 11.816>	Illa manu moriens telum trahit, ossa sed inter
<Verg. Aen. 11.817>	ferreus ad costas alto stat vulnere mucro:
<Verg. Aen. 11.818>	labitur exsanguis, labuntur frigida leto
<Verg. Aen. 11.819>	lumina, purpureus quondam color ora reliquit. 
<Verg. Aen. 11.820>	Tum sic exspirans Accam ex aequalibus unam
<Verg. Aen. 11.821>	adloquitur fidam ante alias, quae sola Camillae,
<Verg. Aen. 11.822>	quicum partiri curas; atque haec ita fatur:
<Verg. Aen. 11.823>	“Hactenus, Acca soror, potui: nunc vulnus acerbum
<Verg. Aen. 11.824>	conficit, et tenebris nigrescunt omnia circum. 
<Verg. Aen. 11.825>	Effuge et haec Turno mandata novissima perfer:
<Verg. Aen. 11.826>	succedat pugnae Troianosque arceat urbe. 
<Verg. Aen. 11.827>	Iamque vale.” Simul his dictis linquebat habenas,
<Verg. Aen. 11.828>	ad terram non sponte fluens. Tum frigida toto
<Verg. Aen. 11.829>	paulatim exsolvit se corpore lentaque colla
<Verg. Aen. 11.830>	et captum leto posuit caput, arma relinquunt,
<Verg. Aen. 11.831>	vitaque cum gemitu fugit indignata sub umbras. 
<Verg. Aen. 11.832>	Tum vero immensus surgens ferit aurea clamor
<Verg. Aen. 11.833>	sidera: deiecta crudescit pugna Camilla,
<Verg. Aen. 11.834>	incurrunt densi simul omnis copia Teucrum
<Verg. Aen. 11.835>	Tyrrhenique duces Evandrique Arcades alae. 
<Verg. Aen. 11.836>	At Triviae custos iamdudum in montibus Opis
<Verg. Aen. 11.837>	alta sedet summis spectatque interrita pugnas. 
<Verg. Aen. 11.838>	Utque procul medio iuvenum in clamore furentum
<Verg. Aen. 11.839>	prospexit tristi multatam morte Camillam,
<Verg. Aen. 11.840>	ingemuitque deditque has imo pectore voces:
<Verg. Aen. 11.841>	“Heu nimium, virgo, nimium crudele luisti
<Verg. Aen. 11.842>	supplicium, Teucros conata lacessere bello! 
<Verg. Aen. 11.843>	Nec tibi desertae in dumis coluisse Dianam
<Verg. Aen. 11.844>	profuit aut nostras umero gessisse sagittas. 
<Verg. Aen. 11.845>	Non tamen indecorem tua te regina reliquit
<Verg. Aen. 11.846>	extrema iam in morte, neque hoc sine nomine letum
<Verg. Aen. 11.847>	per gentis erit aut famam patieris inultae. 
<Verg. Aen. 11.848>	Nam quicumque tuum violavit vulnere corpus,
<Verg. Aen. 11.849>	morte luet merita.” Fuit ingens monte sub alto
<Verg. Aen. 11.850>	regis Dercenni terreno ex aggere bustum
<Verg. Aen. 11.851>	antiqui Laurentis opacaque ilice tectum:
<Verg. Aen. 11.852>	hic dea se primum rapido pulcherrima nisu
<Verg. Aen. 11.853>	sistit et Arruntem tumulo speculatur ab alto. 
<Verg. Aen. 11.854>	Ut vidit laetantem animis ac vana tumentem,
<Verg. Aen. 11.855>	“Cur,” inquit, “diversus abis? Huc dirige gressum,
<Verg. Aen. 11.856>	huc periture veni, capias ut digna Camillae
<Verg. Aen. 11.857>	praemia. Tune etiam telis moriere Dianae?”
<Verg. Aen. 11.858>	dixit, et aurata volucrem Threissa sagittam
<Verg. Aen. 11.859>	deprompsit pharetra cornuque infensa tetendit
<Verg. Aen. 11.860>	et duxit longe, donec curvata coirent
<Verg. Aen. 11.861>	inter se capita et manibus iam tangeret aequis,
<Verg. Aen. 11.862>	laeva aciem ferri, dextra nervoque papillam. 
<Verg. Aen. 11.863>	Extemplo teli stridorem aurasque sonantis
<Verg. Aen. 11.864>	audiit una Arruns, haesitque in corpore ferrum. 
<Verg. Aen. 11.865>	Illum exspirantem socii atque extrema gementem
<Verg. Aen. 11.866>	obliti ignoto camporum in pulvere linquunt,
<Verg. Aen. 11.867>	Opis ad aetherium pennis aufertur Olympum. 
<Verg. Aen. 11.868>	Prima fugit domina amissa levis ala Camillae;
<Verg. Aen. 11.869>	turbati fugiunt Rutuli, fugit acer Atinas
<Verg. Aen. 11.870>	disiectique duces desolatique manipli
<Verg. Aen. 11.871>	tuta petunt et equis aversi ad moenia tendunt. 
<Verg. Aen. 11.872>	Nec quisquam instantis Teucros letumque ferentis
<Verg. Aen. 11.873>	sustentare valet telis aut sistere contra,
<Verg. Aen. 11.874>	sed laxos referunt umeris languentibus arcus,
<Verg. Aen. 11.875>	quadrupedumque putrem cursu quatit ungula campum. 
<Verg. Aen. 11.876>	Volvitur ad muros caligine turbidus atra
<Verg. Aen. 11.877>	pulvis, et e speculis percussae pectora matres
<Verg. Aen. 11.878>	femineum clamorem ad caeli sidera tollunt. 
<Verg. Aen. 11.879>	Qui cursu portas primi inrupere patentis,
<Verg. Aen. 11.880>	hos inimica super mixto premit agmine turba;
<Verg. Aen. 11.881>	nec miseram effugiunt mortem, sed limine in ipso,
<Verg. Aen. 11.882>	moenibus in patriis atque inter tuta domorum
<Verg. Aen. 11.883>	confixi exspirant animas. Pars claudere portas:
<Verg. Aen. 11.884>	nec sociis aperire viam nec moenibus audent
<Verg. Aen. 11.885>	accipere orantis, oriturque miserrima caedes
<Verg. Aen. 11.886>	defendentum armis aditus inque arma ruentum. 
<Verg. Aen. 11.887>	Exclusi ante oculos lacrumantumque ora parentum
<Verg. Aen. 11.888>	pars in praecipitis fossas urgente ruina
<Verg. Aen. 11.889>	volvitur, immissis pars caeca et concita frenis
<Verg. Aen. 11.890>	arietat in portas et duros obice postis. 
<Verg. Aen. 11.891>	Ipsae de muris summo certamine matres,
<Verg. Aen. 11.892>	monstrat amor verus patriae, ut videre Camillam,
<Verg. Aen. 11.893>	tela manu trepidae iaciunt ac robore duro
<Verg. Aen. 11.894>	stipitibus ferrum sudibusque imitantur obustis
<Verg. Aen. 11.895>	praecipites primaeque mori pro moenibus ardent. 
<Verg. Aen. 11.896>	Interea Turnum in silvis saevissimus implet
<Verg. Aen. 11.897>	nuntius, et iuveni ingentem fert Acca tumultum:
<Verg. Aen. 11.898>	deletas Volscorum acies, cecidisse Camillam,
<Verg. Aen. 11.899>	ingruere infensos hostis et Marte secundo
<Verg. Aen. 11.900>	omnia corripuisse, metum iam ad moenia ferri. 
<Verg. Aen. 11.901>	Ille furens, et saeva Iovis sic numina pellunt,
<Verg. Aen. 11.902>	deserit obsessos collis, nemora aspera linquit. 
<Verg. Aen. 11.903>	Vix e conspectu exierat campumque tenebat,
<Verg. Aen. 11.904>	cum pater Aeneas saltus ingressus apertos
<Verg. Aen. 11.905>	exsuperatque iugum silvaque evadit opaca. 
<Verg. Aen. 11.906>	Sic ambo ad muros rapidi totoque feruntur
<Verg. Aen. 11.907>	agmine nec longis inter se passibus absunt;
<Verg. Aen. 11.908>	ac simul Aeneas fumantis pulvere campos
<Verg. Aen. 11.909>	prospexit longe Laurentiaque agmina vidit,
<Verg. Aen. 11.910>	et saevum Aenean adgnovit Turnus in armis
<Verg. Aen. 11.911>	adventumque pedum flatusque audivit equorum. 
<Verg. Aen. 11.912>	Continuoque ineant pugnas et proelia temptent,
<Verg. Aen. 11.913>	ni roseus fessos iam gurgite Phoebus Hibero
<Verg. Aen. 11.914>	tinguat equos noctemque die labente reducat:
<Verg. Aen. 11.915>	considunt castris ante urbem et moenia vallant.
<Verg. Aen. 12.1>	Turnus ut infractos adverso Marte Latinos
<Verg. Aen. 12.2>	defecisse videt, sua nunc promissa reposci,
<Verg. Aen. 12.3>	se signari oculis, ultro implacabilis ardet
<Verg. Aen. 12.4>	attollitque animos. Poenorum qualis in arvis
<Verg. Aen. 12.5>	saucius ille gravi venantum vulnere pectus
<Verg. Aen. 12.6>	tum demum movet arma leo gaudetque comantis
<Verg. Aen. 12.7>	excutiens cervice toros fixumque latronis
<Verg. Aen. 12.8>	inpavidus frangit telum et fremit ore cruento:
<Verg. Aen. 12.9>	haud secus adcenso gliscit violentia Turno. 
<Verg. Aen. 12.10>	Tum sic adfatur regem atque ita turbidus infit:
<Verg. Aen. 12.11>	“Nulla mora in Turno; nihil est quod dicta retractent
<Verg. Aen. 12.12>	ignavi Aeneadae, nec quae pepigere recusent. 
<Verg. Aen. 12.13>	Congredior, fer sacra, pater, et concipe foedus. 
<Verg. Aen. 12.14>	Aut hac Dardanium dextra sub Tartara mittam,
<Verg. Aen. 12.15>	desertorem Asiae (sedeant spectentque Latini),
<Verg. Aen. 12.16>	et solus ferro crimen commune refellam,
<Verg. Aen. 12.17>	aut habeat victos, cedat Lavinia coniunx.”
<Verg. Aen. 12.18>	Olli sedato respondit corde Latinus:
<Verg. Aen. 12.19>	“O praestans animi iuvenis, quantum ipse feroci
<Verg. Aen. 12.20>	virtute exsuperas, tanto me impensius aequum est
<Verg. Aen. 12.21>	consulere atque omnis metuentem expendere casus. 
<Verg. Aen. 12.22>	Sunt tibi regna patris Dauni, sunt oppida capta
<Verg. Aen. 12.23>	multa manu, nec non aurumque animusque Latino est;
<Verg. Aen. 12.24>	sunt aliae innuptae Latio et Laurentibus arvis,
<Verg. Aen. 12.25>	nec genus indecores. Sine me haec haud mollia fatu
<Verg. Aen. 12.26>	sublatis aperire dolis, simul hoc animo hauri. 
<Verg. Aen. 12.27>	Me natam nulli veterum sociare procorum
<Verg. Aen. 12.28>	fas erat, idque omnes divique hominesque canebant. 
<Verg. Aen. 12.29>	Victus amore tui, cognato sanguine victus
<Verg. Aen. 12.30>	coniugis et maestae lacrumis, vincla omnia rupi:
<Verg. Aen. 12.31>	promissam eripui genero, arma impia sumpsi. 
<Verg. Aen. 12.32>	Ex illo qui me casus, quae, Turne, sequantur
<Verg. Aen. 12.33>	bella, vides, quantos primus patiare labores. 
<Verg. Aen. 12.34>	Bis magna victi pugna vix urbe tuemur
<Verg. Aen. 12.35>	spes Italas; recalent nostro Thybrina fluenta
<Verg. Aen. 12.36>	sanguine adhuc campique ingentes ossibus albent. 
<Verg. Aen. 12.37>	Quo referor totiens? Quae mentem insania mutat? 
<Verg. Aen. 12.38>	Si Turno exstincto socios sum adscire paratus,
<Verg. Aen. 12.39>	cur non incolumi potius certamina tollo? 
<Verg. Aen. 12.40>	Quid consanguinei Rutuli, quid cetera dicet
<Verg. Aen. 12.41>	Italia, ad mortem si te — Fors dicta refutet! — 
<Verg. Aen. 12.42>	prodiderim, natam et conubia nostra petentem? 
<Verg. Aen. 12.43>	Respice res bello varias; miserere parentis
<Verg. Aen. 12.44>	longaevi, quem nunc maestum patria Ardea longe
<Verg. Aen. 12.45>	dividit.” Haudquaquam dictis violentia Turni
<Verg. Aen. 12.46>	flectitur: exsuperat magis aegrescitque medendo. 
<Verg. Aen. 12.47>	Ut primum fari potuit, sic institit ore:
<Verg. Aen. 12.48>	”Quam pro me curam geris, hanc precor, optime, pro me
<Verg. Aen. 12.49>	deponas letumque sinas pro laude pacisci:
<Verg. Aen. 12.50>	et nos tela, pater, ferrumque haud debile dextra
<Verg. Aen. 12.51>	spargimus; et nostro sequitur de volnere sanguis. 
<Verg. Aen. 12.52>	longe illi dea mater erit, quae nube fugacem
<Verg. Aen. 12.53>	feminea tegat et vanis sese occulat umbris.”
<Verg. Aen. 12.54>	At regina, nova pugnae conterrita sorte,
<Verg. Aen. 12.55>	flebat et ardentem generum monitura tenebat:
<Verg. Aen. 12.56>	“Turne, per has ego te lacrimas, per siquis Amatae
<Verg. Aen. 12.57>	tangit honos animum (spes tu nunc una, senectae
<Verg. Aen. 12.58>	tu requies miserae, decus imperiumque Latini
<Verg. Aen. 12.59>	te penes, in te omnis domus inclinata recumbit). 
<Verg. Aen. 12.60>	unum oro: desiste manum committere Teucris. 
<Verg. Aen. 12.61>	Qui te cumque manent isto certamine casus,
<Verg. Aen. 12.62>	et me, Turne, manent: simul haec invisa relinquam
<Verg. Aen. 12.63>	lumina nec generum Aenean captiva videbo.”
<Verg. Aen. 12.64>	Accepit vocem lacrimis Lavinia matris
<Verg. Aen. 12.65>	flagrantis perfusa genas, quoi plurimus ignem
<Verg. Aen. 12.66>	subiecit rubor et calefacta per ora cucurrit. 
<Verg. Aen. 12.67>	Indum sanguineo veluti violaverit ostro
<Verg. Aen. 12.68>	siquis ebur, aut mixta rubent ubi lilia multa
<Verg. Aen. 12.69>	alba rosa: talis virgo dabat ore colores. 
<Verg. Aen. 12.70>	Illum turbat amor, figitque in virgine voltus:
<Verg. Aen. 12.71>	ardet in arma magis paucisque adfatur Amatam. 
<Verg. Aen. 12.72>	“Ne, quaeso, ne me lacrimis neve omine tanto
<Verg. Aen. 12.73>	prosequere in duri certamina Martis euntem,
<Verg. Aen. 12.74>	O mater; neque enim Turno mora libera mortis. 
<Verg. Aen. 12.75>	Nuntius haec Idmon Phrygio mea dicta tyranno
<Verg. Aen. 12.76>	haud placitura refer: cum primum crastina caelo
<Verg. Aen. 12.77>	puniceis invecta rotis Aurora rubebit,
<Verg. Aen. 12.78>	non Teucros agat in Rutulos, Teucrum arma quiescant
<Verg. Aen. 12.79>	et Rutuli; nostro dirimamus sanguine bellum,
<Verg. Aen. 12.80>	illo quaeratur coniunx Lavinia campo.”
<Verg. Aen. 12.81>	Haec ubi dicta dedit rapidusque in tecta recessit. 
<Verg. Aen. 12.82>	poscit equos gaudetque tuens ante ora frementis,
<Verg. Aen. 12.83>	Pilumno quos ipsa decus dedit Orithyia,
<Verg. Aen. 12.84>	qui candore nives anteirent, cursibus auras. 
<Verg. Aen. 12.85>	Circumstant properi aurigae manibusque lacessunt
<Verg. Aen. 12.86>	pectora plausa cavis et colla comantia pectunt. 
<Verg. Aen. 12.87>	Ipse dehinc auro squalentem alboque orichalco
<Verg. Aen. 12.88>	circumdat loricam umeris; simul aptat habendo
<Verg. Aen. 12.89>	ensemque clipeumque et rubrae cornua cristae. 
<Verg. Aen. 12.90>	ensem, quem Dauno ignipotens deus ipse parenti
<Verg. Aen. 12.91>	fecerat et Stygia candentem tinxerat unda. 
<Verg. Aen. 12.92>	Exin quae mediis ingenti adnixa columnae
<Verg. Aen. 12.93>	aedibus adstabat, validam vi corripit hastam,
<Verg. Aen. 12.94>	Actoris Aurunci spolium, quassatque trementem
<Verg. Aen. 12.95>	vociferans: “Nunc, O numquam frustrata vocatus
<Verg. Aen. 12.96>	hasta meos, nunc tempus adest: te maximus Actor
<Verg. Aen. 12.97>	te Turni nunc dextra gerit. Da sternere corpus
<Verg. Aen. 12.98>	loricamque manu valida lacerare revulsam
<Verg. Aen. 12.99>	semiviri Phrygis et foedare in pulvere crinis
<Verg. Aen. 12.100>	vibratos calido ferro murraque madentis.”
<Verg. Aen. 12.101>	His agitur furiis; totoque ardentis ab ore
<Verg. Aen. 12.102>	scintillae absistunt, oculis micat acribus ignis:
<Verg. Aen. 12.103>	mugitus veluti cum prima in proelia taurus
<Verg. Aen. 12.104>	terrificos ciet atque irasci in cornua temptat,
<Verg. Aen. 12.105>	arboris obnixus trunco, ventosque lacessit
<Verg. Aen. 12.106>	ictibus aut sparsa ad pugnam proludit harena. 
<Verg. Aen. 12.107>	Nec minus interea maternis saevos in armis
<Verg. Aen. 12.108>	Aeneas acuit Martem et se suscitat ira,
<Verg. Aen. 12.109>	oblato gaudens componi foedere bellum,
<Verg. Aen. 12.110>	tum socios maestique metum solatur Iuli,
<Verg. Aen. 12.111>	fata docens, regique iubet responsa Latino
<Verg. Aen. 12.112>	certa referre viros et pacis dicere leges. 
<Verg. Aen. 12.113>	Postera vix summos spargebat lumine montis
<Verg. Aen. 12.114>	orta dies, cum primum alto se gurgite tollunt
<Verg. Aen. 12.115>	solis equi lucemque elatis naribus efflant:
<Verg. Aen. 12.116>	campum ad certamen magnae sub moenibus urbis
<Verg. Aen. 12.117>	dimensi Rutulique viri Teucrique parabant
<Verg. Aen. 12.118>	in medioque focos et dis communibus aras
<Verg. Aen. 12.119>	gramineas. Alii fontemque ignemque ferebant,
<Verg. Aen. 12.120>	velati limo et verbena tempora vincti. 
<Verg. Aen. 12.121>	Procedit legio Ausonidum, pilataque plenis
<Verg. Aen. 12.122>	agmina se fundunt portis. Hinc Troïus omnis
<Verg. Aen. 12.123>	Tyrrhenusque ruit variis exercitus armis,
<Verg. Aen. 12.124>	haud secus instructi ferro, quam si aspera Martis
<Verg. Aen. 12.125>	pugna vocet; nec non mediis in milibus ipsi
<Verg. Aen. 12.126>	ductores auro volitant ostroque decori,
<Verg. Aen. 12.127>	et genus Assaraci Mnestheus et fortis Asilas
<Verg. Aen. 12.128>	et Messapus equum domitor, Neptunia proles. 
<Verg. Aen. 12.129>	Utque dato signo spatia in sua quisque recessit,
<Verg. Aen. 12.130>	defigunt tellure hastas et scuta reclinant. 
<Verg. Aen. 12.131>	Tum studio effusae matres et volgus inermum
<Verg. Aen. 12.132>	invalidique senes turris ac tecta domorum
<Verg. Aen. 12.133>	obsedere, alii portis sublimibus adstant. 
<Verg. Aen. 12.134>	At Iuno e summo, qui nunc Albanus habetur,
<Verg. Aen. 12.135>	tum neque nomen erat nec honos aut gloria monti,
<Verg. Aen. 12.136>	prospiciens tumulo campum aspectabat et ambas
<Verg. Aen. 12.137>	Laurentum Troumque acies urbemque Latini. 
<Verg. Aen. 12.138>	Extemplo Turni sic est adfata sororem
<Verg. Aen. 12.139>	diva deam, stagnis quae fluminibusque sonoris
<Verg. Aen. 12.140>	praesidet (hunc illi rex aetheris altus honorem
<Verg. Aen. 12.141>	Iuppiter erepta pro virginitate sacravit):
<Verg. Aen. 12.142>	“Nympha, decus fluviorum, animo gratissima nostro,
<Verg. Aen. 12.143>	scis ut te cunctis unam, quaecumque Latinae
<Verg. Aen. 12.144>	magnanimi Iovis ingratum ascendere cubile,
<Verg. Aen. 12.145>	praetulerim caelique lubens in parte locarim:
<Verg. Aen. 12.146>	disce tuum, ne me incuses, Iuturna, dolorem. 
<Verg. Aen. 12.147>	Qua visa est Fortuna pati Parcaeque sinebant
<Verg. Aen. 12.148>	cedere res Latio, Turnum et tua moenia texi:
<Verg. Aen. 12.149>	nunc iuvenem imparibus video concurrere fatis,
<Verg. Aen. 12.150>	Parcarumque dies et vis inimica propinquat. 
<Verg. Aen. 12.151>	Non pugnam aspicere hanc oculis, non foedera possum. 
<Verg. Aen. 12.152>	Tu pro germano siquid praesentius audes,
<Verg. Aen. 12.153>	perge: decet. Forsan miseros meliora sequentur.”
<Verg. Aen. 12.154>	Vix ea, cum lacrimas oculis Iuturna profudit
<Verg. Aen. 12.155>	terque quaterque manu pectus percussit honestum. 
<Verg. Aen. 12.156>	“Non lacrumis hoc tempus,” ait Saturnia Iuno:
<Verg. Aen. 12.157>	“Adcetera et fratrem, siquis modus, eripe morti,
<Verg. Aen. 12.158>	aut tu bella cie conceptumque excute foedus:
<Verg. Aen. 12.159>	auctor ego audendi.” Sic exhortata reliquit
<Verg. Aen. 12.160>	incertam et tristi turbatam volnere mentis. 
<Verg. Aen. 12.161>	Interea reges, ingenti mole Latinus
<Verg. Aen. 12.162>	quadriiugo vehitur curru, cui tempora circum
<Verg. Aen. 12.163>	aurati bis sex radii fulgentia cingunt,
<Verg. Aen. 12.164>	Solis avi specimen; bigis it Turnus in albis,
<Verg. Aen. 12.165>	bina manu lato crispans hastilia ferro;
<Verg. Aen. 12.166>	hinc pater Aeneas, Romanae stirpis origo,
<Verg. Aen. 12.167>	sidereo flagrans clipeo et caelestibus armis,
<Verg. Aen. 12.168>	et iuxta Ascanius, magnae spes altera Romae,
<Verg. Aen. 12.169>	procedunt castris, puraque in veste sacerdos
<Verg. Aen. 12.170>	saetigeri fetum suis intonsamque bidentem
<Verg. Aen. 12.171>	adtulit admovitque pecus flagrantibus aris. 
<Verg. Aen. 12.172>	Illi ad surgentem conversi lumina solem
<Verg. Aen. 12.173>	dant fruges manibus salsas et tempora ferro
<Verg. Aen. 12.174>	summa notant pecudum paterisque altaria libant. 
<Verg. Aen. 12.175>	Tum pius Aeneas stricto sic ense precatur:
<Verg. Aen. 12.176>	“Esto nunc Sol testis et haec mihi Terra voeanti,
<Verg. Aen. 12.177>	quam propter tantos potui perferre labores,
<Verg. Aen. 12.178>	et pater omnipotens et tu Saturnia coniunx,
<Verg. Aen. 12.179>	iam melior, iam, diva, precor, tuque inclute Mavors,
<Verg. Aen. 12.180>	cuncta tuo qui bella, pater, sub numine torques;
<Verg. Aen. 12.181>	fontisque fluviosque voco, quaeque aetheris alti
<Verg. Aen. 12.182>	religio et quae caeruleo sunt numina ponto:
<Verg. Aen. 12.183>	cesserit Ausonio si fors victoria Turno,
<Verg. Aen. 12.184>	convenit Evandri victos discedere ad urbem,
<Verg. Aen. 12.185>	cedet Iulus agris, nec post arma ulla rebelles
<Verg. Aen. 12.186>	Aeneadae referent ferrove haec regna lacessent,
<Verg. Aen. 12.187>	sin nostrum adnuerit nobis Victoria Martem
<Verg. Aen. 12.188>	(ut potius reor et potius di numine firment),
<Verg. Aen. 12.189>	non ego nec Teucris Italos parere iubebo
<Verg. Aen. 12.190>	nec mihi regna peto: paribus se legibus ambae
<Verg. Aen. 12.191>	invictae gentes aeterna in foedera mittant. 
<Verg. Aen. 12.192>	Sacra deosque dabo; socer arma Latinus habeto,
<Verg. Aen. 12.193>	imperium sollemne socer; mihi moenia Teucri
<Verg. Aen. 12.194>	constituent, urbique dabit Lavinia nomen.”
<Verg. Aen. 12.195>	Sic prior Aeneas; sequitur sic deinde Latinus
<Verg. Aen. 12.196>	suspiciens caelum tenditque ad sidera dextram:
<Verg. Aen. 12.197>	“Haec eadem, Aenea, terram mare sidera iuro
<Verg. Aen. 12.198>	Latonaeque genus duplex Ianumque bifrontem
<Verg. Aen. 12.199>	vimque deum infernam et duri sacraria Ditis;
<Verg. Aen. 12.200>	audiat haec genitor, qui foedera fulmine sancit. 
<Verg. Aen. 12.201>	Tango aras, medios ignis et numina testor:
<Verg. Aen. 12.202>	nulla dies pacem hanc Italis nec foedera rumpet,
<Verg. Aen. 12.203>	quo res cumque cadent; nec me vis ulla volentem
<Verg. Aen. 12.204>	avertet, non, si tellurem effundat in undas
<Verg. Aen. 12.205>	diluvio miscens caelumque in Tartara solvat;
<Verg. Aen. 12.206>	ut sceptrum hoc” (dextra sceptrum nam forte gerebat
<Verg. Aen. 12.207>	“numquam fronde levi fundet virgulta nec umbras,
<Verg. Aen. 12.208>	cum semel in silvis imo de stirpe recisum
<Verg. Aen. 12.209>	matre caret posuitque comas et bracchia ferro,
<Verg. Aen. 12.210>	olim arbos, nunc artificis manus aere decoro
<Verg. Aen. 12.211>	inclusit patribusque dedit gesture Latinis.”
<Verg. Aen. 12.212>	Talibus inter se firmabant foedera dictis
<Verg. Aen. 12.213>	conspectu in medio procerum. Tum rite sacratas
<Verg. Aen. 12.214>	in flammam iugulant pecudes et viscera vivis
<Verg. Aen. 12.215>	eripiunt cumulantque oneratis lancibus aras. 
<Verg. Aen. 12.216>	At vero Rutulis inpar ea pugna videri
<Verg. Aen. 12.217>	iamdudum et vario misceri pectora motu;
<Verg. Aen. 12.218>	tum magis, ut propius cernunt non viribus aequis. 
<Verg. Aen. 12.219>	Adiuvat incessu tacito progressus et aram
<Verg. Aen. 12.220>	suppliciter venerans demisso lumine Turnus
<Verg. Aen. 12.221>	tabentesque genae et iuvenali in corpore pallor. 
<Verg. Aen. 12.222>	Quem simul ac Iuturna soror crebrescere vidit
<Verg. Aen. 12.223>	sermonem et volgi variare labantia corda,
<Verg. Aen. 12.224>	in medias acies, formam adsimulata Camerti,
<Verg. Aen. 12.225>	cui genus a proavis ingens clarumque paternae
<Verg. Aen. 12.226>	nomen erat virtutis, et ipse acerrimus armis,
<Verg. Aen. 12.227>	in medias dat sese acies haud nescia rerum
<Verg. Aen. 12.228>	rumoresque serit varios ac talia fatur:
<Verg. Aen. 12.229>	“Non pudet, O Rutuli, pro cunctis talibus unam
<Verg. Aen. 12.230>	obiectare animam? Numerone an viribus aequi
<Verg. Aen. 12.231>	non sumus? En omnes et Troes et Arcades hi sunt
<Verg. Aen. 12.232>	fatalesque manus, infensa Etruria Turno:
<Verg. Aen. 12.233>	vix hostem, alterni si congrediamur, habemus. 
<Verg. Aen. 12.234>	Ille quidem ad superos, quorum se devovet aris,
<Verg. Aen. 12.235>	succedet fama vivusque per ora feretur:
<Verg. Aen. 12.236>	nos patria amissa dominis parere superbis
<Verg. Aen. 12.237>	cogemur, qui nunc lenti consedimus arvis.”
<Verg. Aen. 12.238>	Talibus incensa est iuvenum sententia dictis
<Verg. Aen. 12.239>	iam magis atque magis, serpitque per agmina murmur;
<Verg. Aen. 12.240>	ipsi Laurentes mutati ipsique Latini. 
<Verg. Aen. 12.241>	Qui sibi iam requiem pugnae rebusque salutem
<Verg. Aen. 12.242>	sperabant, nunc arma volunt foedusque precantur
<Verg. Aen. 12.243>	infectum et Turni sortem miserantur iniquam. 
<Verg. Aen. 12.244>	His aliud maius Iuturna adiungit et alto
<Verg. Aen. 12.245>	dat signum caelo, quo non praesentius ullum
<Verg. Aen. 12.246>	turbavit mentes Italas monstroque fefellit. 
<Verg. Aen. 12.247>	Namque volans rubra fulvus Iovis ales in aethra
<Verg. Aen. 12.248>	litoreas agitabat aves turbamque sonantem
<Verg. Aen. 12.249>	agminis aligeri, subito cum lapsus ad undas
<Verg. Aen. 12.250>	cycnum excellentem pedibus rapit improbus uncis. 
<Verg. Aen. 12.251>	Adrexere animos Itali, cunctaeque volucres
<Verg. Aen. 12.252>	convertunt clamore fugam, mirabile visu,
<Verg. Aen. 12.253>	aetheraque obscurant pennis hostemque per auras
<Verg. Aen. 12.254>	facta nube premunt, donec vi victus et ipso
<Verg. Aen. 12.255>	pondere defecit, praedamque ex unguibus ales
<Verg. Aen. 12.256>	proiecit fluvio penitusque in nubila fugit. 
<Verg. Aen. 12.257>	Tum vero augurium Rutuli clamore salutant
<Verg. Aen. 12.258>	expediuntque manus; primusque Tolumnius augur
<Verg. Aen. 12.259>	“Hoc erat, hoc, votis,” inquit, “quod saepe petivi. 
<Verg. Aen. 12.260>	Adcipio adgnoscoque deos; me, me duce ferrum
<Verg. Aen. 12.261>	corripite, O miseri, quos improbus advena bello
<Verg. Aen. 12.262>	territat invalidas ut aves et litora vestra
<Verg. Aen. 12.263>	vi populat: petet ille fugam penitusque profundo
<Verg. Aen. 12.264>	vela dabit. Vos unanimi densete catervas
<Verg. Aen. 12.265>	et regem vobis pugna defendite raptum.”
<Verg. Aen. 12.266>	Dixit et adversos telum contorsit in hostis
<Verg. Aen. 12.267>	procurrens: sonitum dat stridula cornus et auras
<Verg. Aen. 12.268>	certa secat. Simul hoc, simul ingens clamor et omnes
<Verg. Aen. 12.269>	turbati cunei calefactaque corda tumultu. 
<Verg. Aen. 12.270>	Hasta volans, ut forte novem pulcherrima fratrum
<Verg. Aen. 12.271>	corpora constiterant contra, quos fida crearat
<Verg. Aen. 12.272>	una tot Arcadio coniunx Tyrrhena Gylippo,
<Verg. Aen. 12.273>	horum unum ad medium, teritur qua sutilis alvo
<Verg. Aen. 12.274>	balteus et laterum iuncturas fibula mordet
<Verg. Aen. 12.275>	egregium forma iuvenem et fulgentibus armis
<Verg. Aen. 12.276>	transadigit costas fulvaque effundit harena. 
<Verg. Aen. 12.277>	At fratres, animosa phalanx accensaque luctu,
<Verg. Aen. 12.278>	pars, gladios stringunt manibus, pars missile ferrum
<Verg. Aen. 12.279>	corripiunt caecique ruunt. Quos agmina contra
<Verg. Aen. 12.280>	procurrunt Laurentum, hinc densi rursus inundant
<Verg. Aen. 12.281>	Troes Agyllinique et pictis Arcades armis:
<Verg. Aen. 12.282>	sic omnis amor unus habet decernere ferro. 
<Verg. Aen. 12.283>	Diripuere aras, it toto turbida caelo
<Verg. Aen. 12.284>	tempestas telorum ac ferreus ingruit imber,
<Verg. Aen. 12.285>	craterasque focosque ferunt. Fugit ipse Latinus
<Verg. Aen. 12.286>	pulsatos referens infecto foedere divos. 
<Verg. Aen. 12.287>	Infrenant alii currus aut corpora saltu
<Verg. Aen. 12.288>	subiciunt in equos et strictis ensibus adsunt. 
<Verg. Aen. 12.289>	Messapus regem regisque insigne gerentem,
<Verg. Aen. 12.290>	Tyrrhenum Aulesten, avidus confundere foedus,
<Verg. Aen. 12.291>	adverso proterret equo: ruit ille recedens
<Verg. Aen. 12.292>	et miser oppositis a tergo involvitur aris
<Verg. Aen. 12.293>	in caput inque umeros. At fervidus advolat hasta
<Verg. Aen. 12.294>	Messapus teloque orantem multa trabali
<Verg. Aen. 12.295>	desuper altus equo graviter ferit atque ita fatur:
<Verg. Aen. 12.296>	“Hoc habet, haec melior magnis data victima divis.”
<Verg. Aen. 12.297>	Concurrunt Itali spoliantque calentia membra. 
<Verg. Aen. 12.298>	Obvius ambustum torrem Corynaeus ab ara
<Verg. Aen. 12.299>	corripit et venienti Ebuso plagamque ferenti
<Verg. Aen. 12.300>	occupat os flammis: olli ingens barba reluxit
<Verg. Aen. 12.301>	nidoremque ambusta dedit. Super ipse secutus
<Verg. Aen. 12.302>	caesariem laeva turbati corripit hostis
<Verg. Aen. 12.303>	inpressoque genu nitens terrae adplicat ipsum:
<Verg. Aen. 12.304>	sic rigido latus ense ferit. Podalirius Alsum
<Verg. Aen. 12.305>	pastorem primaque acie per tela ruentem,
<Verg. Aen. 12.306>	ense sequens nudo superimminet: ille securi
<Verg. Aen. 12.307>	adversi frontem mediam mentumque reducta
<Verg. Aen. 12.308>	disicit et sparso late rigat arma cruore. 
<Verg. Aen. 12.309>	Olli dura quies oculos et ferreus urget
<Verg. Aen. 12.310>	somnus, in aeternam conduntur lumina noctem. 
<Verg. Aen. 12.311>	At pius Aeneas dextram tendebat inermem
<Verg. Aen. 12.312>	nudato capite atque suos clamore vocabat:
<Verg. Aen. 12.313>	“Quo ruitis? Quaeve ista repens discordia surgit? 
<Verg. Aen. 12.314>	O cohibete iras! Ictum iam foedus et omnes
<Verg. Aen. 12.315>	compositae leges; mihi ius concurrere soli;
<Verg. Aen. 12.316>	me sinite atque auferte metus; ego foedera faxo
<Verg. Aen. 12.317>	firma manu; Turnum debent haec iam mihi sacra.”
<Verg. Aen. 12.318>	Has inter voces, media inter talia verba
<Verg. Aen. 12.319>	ecce viro stridens alis adlapsa sagitta est
<Verg. Aen. 12.320>	incertum qua pulsa manu, quo turbine adacta,
<Verg. Aen. 12.321>	Quis tantam Rutulis laudem, casusne deusne,
<Verg. Aen. 12.322>	adtulerit: pressa est insignis gloria facti. 
<Verg. Aen. 12.323>	nec sese Aeneae iactavit vulnere quisquam. 
<Verg. Aen. 12.324>	Turnus ut Aenean cedentem ex agmine vidit
<Verg. Aen. 12.325>	turbatosque duces, subita spe fervidus ardet:
<Verg. Aen. 12.326>	poscit equos atque arma simul saltuque superbus
<Verg. Aen. 12.327>	emicat in currum et manibus molitur habenas. 
<Verg. Aen. 12.328>	Multa virum volitans dat fortia corpora Leto,
<Verg. Aen. 12.329>	semineces volvit multos aut agmina curru
<Verg. Aen. 12.330>	proterit aut raptas fugientibus ingerit hastas. 
<Verg. Aen. 12.331>	Qualis apud gelidi cum flumina concitus Hebri
<Verg. Aen. 12.332>	sanguineus Mavors clipeo increpat atque furentis
<Verg. Aen. 12.333>	bella movens immittit equos; illi aequore aperto
<Verg. Aen. 12.334>	ante Notos Zephyrumque volant; gemit ultima pulsu
<Verg. Aen. 12.335>	Thraca pedum; circumque atrae Formidinis ora
<Verg. Aen. 12.336>	Iraeque Insidiaeque, dei comitatus, aguntur:
<Verg. Aen. 12.337>	talis equos alacer media inter proelia Turnus
<Verg. Aen. 12.338>	fumantis sudore quatit, miserabile caesis
<Verg. Aen. 12.339>	hostibus insultans; spargit rapida ungula rores
<Verg. Aen. 12.340>	sanguineos, mixtaque cruor calcatur harena. 
<Verg. Aen. 12.341>	Iamque neci Sthenelumque dedit Thamyrumque Pholumque,
<Verg. Aen. 12.342>	hunc congressus et hunc, illum eminus; eminus ambo
<Verg. Aen. 12.343>	Imbrasidas, Glaucum atque Laden, quos Imbrasus ipse
<Verg. Aen. 12.344>	nutrierat Lycia paribusque ornaverat armis,
<Verg. Aen. 12.345>	vel conferre manum vel equo praevertere ventos. 
<Verg. Aen. 12.346>	Parte alia media Eumedes in proelia fertur,
<Verg. Aen. 12.347>	antiqui proles bello praeclara Dolonis,
<Verg. Aen. 12.348>	nomine avum referens, animo manibusque parentem,
<Verg. Aen. 12.349>	qui quondam, castra ut Danaum speculator adiret,
<Verg. Aen. 12.350>	ausus Pelidae pretium sibi poscere currus;
<Verg. Aen. 12.351>	illum Tydides alio pro talibus ausis
<Verg. Aen. 12.352>	adfecit pretio, nec equis adspirat Achillis. 
<Verg. Aen. 12.353>	Hunc procul ut campo Turnus prospexit aperto,
<Verg. Aen. 12.354>	ante levi iaculo longum per inane secutus
<Verg. Aen. 12.355>	sistit equos biiugis et curru desilit atque
<Verg. Aen. 12.356>	semianimi lapsoque supervenit et pede collo
<Verg. Aen. 12.357>	impresso dextrae mucronem extorquet et alto
<Verg. Aen. 12.358>	fulgentem tinguit iugulo atque haec insuper addit:
<Verg. Aen. 12.359>	“En agros et quam bello, Troiane, petisti,
<Verg. Aen. 12.360>	Hesperiam metire iacens: haec praemia qui me
<Verg. Aen. 12.361>	ferro ausi temptare ferunt, sic moenia condunt.”
<Verg. Aen. 12.362>	Huic comitem Asbyten coniecta cuspide mittit. 
<Verg. Aen. 12.363>	Chloreaque Sybarimque Daretaque Thersilochumque
<Verg. Aen. 12.364>	et sternacis equi lapsum cervice Thymoeten. 
<Verg. Aen. 12.365>	Ac velut Edoni Boreae cum spiritus alto
<Verg. Aen. 12.366>	insonat Aegaeo sequiturque ad litora fluctus,
<Verg. Aen. 12.367>	qua venti incubuere, fugam dant nubila caelo:
<Verg. Aen. 12.368>	sic Turno, quacumque viam secat, agmina cedunt
<Verg. Aen. 12.369>	conversaeque ruunt acies; fert impetus ipsum,
<Verg. Aen. 12.370>	et cristam adverso curru quatit aura volantem. 
<Verg. Aen. 12.371>	Non tulit instantem Phegeus animisque frementem:
<Verg. Aen. 12.372>	obiecit sese ad currum et spumantia frenis
<Verg. Aen. 12.373>	ora citatorum dextra detorsit equorum. 
<Verg. Aen. 12.374>	Dum trahitur pendetque iugis, hunc lata retectum
<Verg. Aen. 12.375>	lancea consequitur rumpitque infixa bilicem
<Verg. Aen. 12.376>	loricam et summum degustat volnere corpus. 
<Verg. Aen. 12.377>	Ille tamen clipeo obiecto conversus in hostem
<Verg. Aen. 12.378>	ibat et auxilium ducto mucrone petebat:
<Verg. Aen. 12.379>	cum rota praecipitem et procursu concitus axis
<Verg. Aen. 12.380>	impulit effunditque solo, Turnusque secutus
<Verg. Aen. 12.381>	imam inter galeam summi thoracis et oras
<Verg. Aen. 12.382>	abstulit ense caput truncumque reliquit harenae. 
<Verg. Aen. 12.383>	Atque ea dum campis victor dat funera Turnus,
<Verg. Aen. 12.384>	interea Aenean Mnestheus et fidus Achates
<Verg. Aen. 12.385>	Ascaniusque comes castris statuere cruentum,
<Verg. Aen. 12.386>	alternos longa nitentem cuspide gressus. 
<Verg. Aen. 12.387>	Saevit et infracta luctatur arundine telum
<Verg. Aen. 12.388>	eripere auxilioque viam, quae proxima, poscit
<Verg. Aen. 12.389>	ense secent lato vulnus telique latebram
<Verg. Aen. 12.390>	rescindant penitus seseque in bella remittant. 
<Verg. Aen. 12.391>	Iamque aderat Phoebo ante alios dilectus Iapyx
<Verg. Aen. 12.392>	Iasides, acri quondam cui captus amore
<Verg. Aen. 12.393>	ipse suas artes, sua munera, laetus Apollo
<Verg. Aen. 12.394>	augurium citharamque dabat celerisque sagittas. 
<Verg. Aen. 12.395>	Ille ut depositi proferret fata parentis,
<Verg. Aen. 12.396>	scire potestates herbarum usumque medendi
<Verg. Aen. 12.397>	maluit et mutas agitare inglorius artes. 
<Verg. Aen. 12.398>	Stabat acerba fremens, ingentem nixus in hastam
<Verg. Aen. 12.399>	Aeneas magno iuvenum et maerentis Iuli
<Verg. Aen. 12.400>	concursu, lacrimis immobilis. Ille retorto
<Verg. Aen. 12.401>	Paeonium in morem senior succinctus amictu
<Verg. Aen. 12.402>	multa manu medica Phoebique potentibus herbis
<Verg. Aen. 12.403>	nequiquam trepidat, nequiquam spicula dextra
<Verg. Aen. 12.404>	sollicitat prensatque tenaci forcipe ferrum. 
<Verg. Aen. 12.405>	Nulla viam Fortuna regit, nihil auctor Apollo
<Verg. Aen. 12.406>	subvenit; et saevus campis magis ac magis horror
<Verg. Aen. 12.407>	crebrescit propiusque malum est. Iam pulvere caelum
<Verg. Aen. 12.408>	stare vident: subeunt equites, et spicula castris
<Verg. Aen. 12.409>	densa cadunt mediis. It tristis ad aethera clamor
<Verg. Aen. 12.410>	bellantum iuvenum et duro sub Marte cadentum. 
<Verg. Aen. 12.411>	Hic Venus, indigno nati concussa dolore,
<Verg. Aen. 12.412>	dictamnum genetrix Cretaea carpit ab Ida,
<Verg. Aen. 12.413>	puberibus caulem foliis et flore comantem
<Verg. Aen. 12.414>	purpureo; non illa feris incognita capris
<Verg. Aen. 12.415>	gramina, cum tergo volucres haesere sagittae:
<Verg. Aen. 12.416>	hoc Venus, obscuro faciem circumdata nimbo,
<Verg. Aen. 12.417>	detulit; hoc fusum labris splendentibus amnem
<Verg. Aen. 12.418>	inficit occulte medicans spargitque salubris
<Verg. Aen. 12.419>	ambrosiae sucos et odoriferam panaceam. 
<Verg. Aen. 12.420>	Fovit ea volnus lympha longaevus Iapyx
<Verg. Aen. 12.421>	ignorans, subitoque omnis de corpore fugit
<Verg. Aen. 12.422>	quippe dolor, omnis stetit imo volnere sanguis;
<Verg. Aen. 12.423>	iamque secuta manum nullo cogente sagitta
<Verg. Aen. 12.424>	excidit, atque novae rediere in pristina vires. 
<Verg. Aen. 12.425>	“Arma citi properate viro! Quid statis?” Iapyx
<Verg. Aen. 12.426>	conclamat primusque animos adcendit in hostem. 
<Verg. Aen. 12.427>	“Non haec humanis opibus, non arte magistra
<Verg. Aen. 12.428>	proveniunt neque te, Aenea, mea dextera servat:
<Verg. Aen. 12.429>	maior agit deus atque opera ad maiora remittit.”
<Verg. Aen. 12.430>	Ille avidus pugnae suras incluserat auro
<Verg. Aen. 12.431>	hinc atque hinc oditque moras hastamque coruscat. 
<Verg. Aen. 12.432>	Postquam habilis lateri clipeus loricaque tergo est,
<Verg. Aen. 12.433>	Ascanium fusis circum complectitur armis
<Verg. Aen. 12.434>	summaque per galeam delibans oscula fatur:
<Verg. Aen. 12.435>	“Disce, puer, virtutem ex me verumque laborem,
<Verg. Aen. 12.436>	fortunam ex aliis. Nunc te mea dextera bello
<Verg. Aen. 12.437>	defensum dabit et magna inter praemia ducet. 
<Verg. Aen. 12.438>	Tu facito, mox cum matura adoleverit aetas,
<Verg. Aen. 12.439>	sis memor, et te animo repetentem exempla tuorum
<Verg. Aen. 12.440>	et pater Aeneas et avunculus excitet Hector.”
<Verg. Aen. 12.441>	Haec ubi dicta dedit, portis sese extulit ingens,
<Verg. Aen. 12.442>	telum immane manu quatiens; simul agmine denso
<Verg. Aen. 12.443>	Antheusque Mnestheusque ruunt omnisque relictis
<Verg. Aen. 12.444>	turba fluit castris: tum caeco pulvere campus
<Verg. Aen. 12.445>	miscetur pulsuque pedum tremit excita tellus. 
<Verg. Aen. 12.446>	Vidit ab adverso venientis aggere Turnus,
<Verg. Aen. 12.447>	videre Ausonii, gelidusque per ima cucurrit
<Verg. Aen. 12.448>	ossa tremor: prima ante omnis Iuturna Latinos
<Verg. Aen. 12.449>	audiit adgnovitque sonum et tremefacta refugit. 
<Verg. Aen. 12.450>	Ille volat campoque atrum rapit agmen aperto. 
<Verg. Aen. 12.451>	Qualis ubi ad terras abrupto sidere nimbus
<Verg. Aen. 12.452>	it mare per medium; miseris heu praescia longe
<Verg. Aen. 12.453>	horrescunt corda agricolis, dabit ille ruinas
<Verg. Aen. 12.454>	arboribus stragemque satis, ruet omnia late;
<Verg. Aen. 12.455>	ante volant sonitumque ferunt ad litora venti:
<Verg. Aen. 12.456>	talis in adversos ductor Rhoeteius hostis
<Verg. Aen. 12.457>	agmen agit, densi cuneis se quisque coactis
<Verg. Aen. 12.458>	adglomerant. Ferit ense gravem Thymbraeus Osirim,
<Verg. Aen. 12.459>	Archetium Mnestheus, Epulonem obtruncat Achates
<Verg. Aen. 12.460>	Ufentemque Gyas; cadit ipse Tolumnius augur,
<Verg. Aen. 12.461>	primus in adversos telum qui torserat hostis. 
<Verg. Aen. 12.462>	Tollitur in caelum clamor, versique vicissim
<Verg. Aen. 12.463>	pulverulenta fuga Rutuli dant terga per agros. 
<Verg. Aen. 12.464>	Ipse neque aversos dignatur sternere Morti
<Verg. Aen. 12.465>	nec pede congressos aequo nec tela ferentis
<Verg. Aen. 12.466>	insequitur: solum densa in caligine Turnum
<Verg. Aen. 12.467>	vestigat lustrans, solum in certamina poscit. 
<Verg. Aen. 12.468>	Hoc concussa metu mentem Iuturna virago
<Verg. Aen. 12.469>	aurigam Turni media inter lora Metiscum
<Verg. Aen. 12.470>	excutit et longe lapsum temone relinquit:
<Verg. Aen. 12.471>	ipsa subit manibusque undantis flectit habenas,
<Verg. Aen. 12.472>	cuncta gerens, vocemque et corpus et arma Metisci. 
<Verg. Aen. 12.473>	Nigra velut magnas domini cum divitis aedes
<Verg. Aen. 12.474>	pervolat et pennis alta atria lustrat hirundo,
<Verg. Aen. 12.475>	pabula parva legens nidisque loquacibus escas,
<Verg. Aen. 12.476>	et nunc porticibus vacuis, nunc umida circum
<Verg. Aen. 12.477>	stagna sonat: similis medios Iuturna per hostis
<Verg. Aen. 12.478>	fertur equis rapidoque volans obit omnia curru
<Verg. Aen. 12.479>	iamque hic germanum iamque hic ostentat ovantem
<Verg. Aen. 12.480>	nec conferre manum patitur, volat avia longe. 
<Verg. Aen. 12.481>	Haud minus Aeneas tortos legit obvius orbes
<Verg. Aen. 12.482>	vestigatque virum et disiecta per agmina magna
<Verg. Aen. 12.483>	voce vocat. Quotiens oculos coniecit in hostem
<Verg. Aen. 12.484>	alipedumque fugam cursu temptavit equorum,
<Verg. Aen. 12.485>	aversos totiens currus Iuturna retorsit. 
<Verg. Aen. 12.486>	Heu quid agat? Vario nequiquam fluctuat aestu,
<Verg. Aen. 12.487>	diversaeque vocant animum in contraria curae. 
<Verg. Aen. 12.488>	Huic Messapus, uti laeva duo forte gerebat
<Verg. Aen. 12.489>	lenta levis cursu praefixa hastilia ferro,
<Verg. Aen. 12.490>	horum unum certo contorquens dirigit ictu. 
<Verg. Aen. 12.491>	Substitit Aeneas et se collegit in arma,
<Verg. Aen. 12.492>	poplite subsidens; apicem tamen incita summum
<Verg. Aen. 12.493>	hasta tulit summasque excussit vertice cristas. 
<Verg. Aen. 12.494>	Tum vero adsurgunt irae; insidiisque subactus,
<Verg. Aen. 12.495>	diversos ubi sensit equos currumque referri,
<Verg. Aen. 12.496>	multa Iovem et laesi testatus foederis aras
<Verg. Aen. 12.497>	iam tandem invadit medios et Marte secundo
<Verg. Aen. 12.498>	terribilis saevam nullo discrimine caedem
<Verg. Aen. 12.499>	suscitat irarumque omnis effundit habenas. 
<Verg. Aen. 12.500>	Quis mihi nunc tot acerba deus, quis carmine caedes
<Verg. Aen. 12.501>	diversas obitumque ducum, quos aequore toto
<Verg. Aen. 12.502>	inque vicem nunc Turnus agit, nunc Troius heros,
<Verg. Aen. 12.503>	expediat? Tanton placuit concurrere motu. 
<Verg. Aen. 12.504>	Iuppiter, aeterna gentis in pace futuras? 
<Verg. Aen. 12.505>	Aeneas Rutulum Sucronem, ea prima ruentis
<Verg. Aen. 12.506>	pugna loco statuit Teucros, haud multa morantem
<Verg. Aen. 12.507>	excipit in latus et, qua fata celerrima, crudum
<Verg. Aen. 12.508>	transadigit costas et cratis pectoris ensem. 
<Verg. Aen. 12.509>	Turnus equo deiectum Amycum fratremque Dioren,
<Verg. Aen. 12.510>	congressus pedes, hunc venientem cuspide longa,
<Verg. Aen. 12.511>	hunc mucrone ferit curruque abscisa duorum
<Verg. Aen. 12.512>	suspendit capita et rorantia sanguine portat. 
<Verg. Aen. 12.513>	Ille Talon Tanaimque neci fortemque Cethegum,
<Verg. Aen. 12.514>	tris uno congressu, et maestum mittit Oniten,
<Verg. Aen. 12.515>	nomen Echionium matrisque genus Peridiae,
<Verg. Aen. 12.516>	hic fratres Lycia missos et Apollinis agris
<Verg. Aen. 12.517>	et iuvenem exosum nequiquam bella Menoeten,
<Verg. Aen. 12.518>	Arcada, piscosae cui circum flumina Lernae
<Verg. Aen. 12.519>	ars fuerat pauperque domus nec nota potentum
<Verg. Aen. 12.520>	munera conductaque pater tellure serebat. 
<Verg. Aen. 12.521>	Ac velut immissi diversis partibus ignes
<Verg. Aen. 12.522>	arentem in silvam et virgulta sonantia lauro,
<Verg. Aen. 12.523>	aut ubi decursu rapido de montibus altis
<Verg. Aen. 12.524>	dant sonitum spumosi amnes et in aequora currunt
<Verg. Aen. 12.525>	quisque suum populatus iter: non segnius ambo
<Verg. Aen. 12.526>	Aeneas Turnusque ruunt per proelia; nunc nunc
<Verg. Aen. 12.527>	fluctuat ira intus, rumpuntur nescia vinci
<Verg. Aen. 12.528>	pectora, nunc totis in Volnera viribus itur. 
<Verg. Aen. 12.529>	Murranum hic, atavos et avorum antiqua sonantem
<Verg. Aen. 12.530>	nomina per regesque actum genus omne Latinos,
<Verg. Aen. 12.531>	praecipitem scopulo atque ingentis turbine saxi
<Verg. Aen. 12.532>	excutit effunditque solo: hunc lora et iuga subter
<Verg. Aen. 12.533>	provolvere rotae, crebro super ungula pulsu
<Verg. Aen. 12.534>	incita nec domini memorum proculcat equorum. 
<Verg. Aen. 12.535>	Ille ruenti Hyllo animisque immane frementi
<Verg. Aen. 12.536>	occurrit telumque aurata ad tempora torquet:
<Verg. Aen. 12.537>	olli per galeam fixo stetit hasta cerebro. 
<Verg. Aen. 12.538>	Dextera nec tua te, Graium fortissime Cretheu
<Verg. Aen. 12.539>	eripuit Turno. Nec di texere Cupencum
<Verg. Aen. 12.540>	Aenea veniente sui: dedit obvia ferro
<Verg. Aen. 12.541>	pectora, nec misero clipei mora profuit aerei. 
<Verg. Aen. 12.542>	Te quoque Laurentes viderunt, Aeole, campi
<Verg. Aen. 12.543>	oppetere et late terram consternere tergo
<Verg. Aen. 12.544>	Occidis, Argivae quem non potuere phalanges
<Verg. Aen. 12.545>	sternere nec Priami regnorum eversor Achilles;
<Verg. Aen. 12.546>	hic tibi mortis erant metae: domus alta sub Ida,
<Verg. Aen. 12.547>	Lyrnesi domus alta, solo Laurente sepulchrum. 
<Verg. Aen. 12.548>	Totae adeo conversae acies, omnesque Latini,
<Verg. Aen. 12.549>	omnes Dardanidae, Mnestheus acerque Serestus
<Verg. Aen. 12.550>	et Messapus equum domitor et fortis Asilas
<Verg. Aen. 12.551>	Tuscorumque phalanx Evandrique Arcades alae,
<Verg. Aen. 12.552>	pro se quisque viri summa nituntur opum vi:
<Verg. Aen. 12.553>	nec mora nec requies, vasto certamine tendunt. 
<Verg. Aen. 12.554>	Hic mentem Aeneae genetrix pulcherrima misit,
<Verg. Aen. 12.555>	iret ut ad muros urbique adverteret agmen
<Verg. Aen. 12.556>	ocius et subita turbaret clade Latinos. 
<Verg. Aen. 12.557>	Ille ut vestigans diversa per agmina Turnum
<Verg. Aen. 12.558>	huc atque huc acies circumtulit, aspicit urbem
<Verg. Aen. 12.559>	immunem tanti belli atque impune quietam. 
<Verg. Aen. 12.560>	Continuo pugnae adcendit maioris imago:
<Verg. Aen. 12.561>	Mnesthea Sergestumque vocat fortemque Serestum
<Verg. Aen. 12.562>	ductores tumulumque capit, quo cetera Teucrum
<Verg. Aen. 12.563>	concurrit legio nec scuta aut spicula densi
<Verg. Aen. 12.564>	deponunt. Celso medius stans aggere fatur:
<Verg. Aen. 12.565>	“Nequa meis esto dictis mora; Iuppiter hac stat,
<Verg. Aen. 12.566>	neu quis ob inceptum subitum mihi segnior ito. 
<Verg. Aen. 12.567>	Urbem hodie, causam belli, regna ipsa Latini,
<Verg. Aen. 12.568>	ni frenum accipere et victi parere fatentur,
<Verg. Aen. 12.569>	eruam et aequa solo fumantia culmina ponam. 
<Verg. Aen. 12.570>	Scilicet exspectem, libeat dum proelia Turno
<Verg. Aen. 12.571>	nostra pati rursusque velit concurrere victus? 
<Verg. Aen. 12.572>	Hoc caput, O cives, haec belli summa nefandi:
<Verg. Aen. 12.573>	ferte faces propere foedusque reposcite flammis.”
<Verg. Aen. 12.574>	Dixerat, atque animis pariter certantibus omnes
<Verg. Aen. 12.575>	dant cuneum densaque ad muros mole feruntur. 
<Verg. Aen. 12.576>	Scalae improviso subitusque apparuit ignis. 
<Verg. Aen. 12.577>	Discurrunt alii ad portas primosque trucidant,
<Verg. Aen. 12.578>	ferrum alii torquent et obumbrant aethera telis. 
<Verg. Aen. 12.579>	Ipse inter primos dextram sub moenia tendit
<Verg. Aen. 12.580>	Aeneas magnaque incusat voce Latinum
<Verg. Aen. 12.581>	testaturque deos, iterum se ad proelia cogi,
<Verg. Aen. 12.582>	bis iam Italos hostis, haec altera foedera rumpi. 
<Verg. Aen. 12.583>	Exoritur trepidos inter discordia civis:
<Verg. Aen. 12.584>	urbem alii reserare iubent et pandere portas
<Verg. Aen. 12.585>	Dardanidis ipsumque trahunt in moenia regem,
<Verg. Aen. 12.586>	arma ferunt alii et pergunt defendere muros. 
<Verg. Aen. 12.587>	Inclusas ut cum latebroso in pumice pastor
<Verg. Aen. 12.588>	vestigavit apes fumoque implevit amaro:
<Verg. Aen. 12.589>	illae intus trepidae rerum per cerea castra
<Verg. Aen. 12.590>	discurrunt magnisque acuunt stridoribus iras;
<Verg. Aen. 12.591>	volvitur ater odor tectis, tum murmure caeco
<Verg. Aen. 12.592>	intus saxa sonant, vacuas it fumus ad auras. 
<Verg. Aen. 12.593>	Accidit haec fessis etiam fortuna Latinis,
<Verg. Aen. 12.594>	quae totam luctu concussit funditus urbem. 
<Verg. Aen. 12.595>	Regina ut tectis venientem prospicit hostem,
<Verg. Aen. 12.596>	incessi muros, ignis ad tecta volare,
<Verg. Aen. 12.597>	nusquam acies contra Rutulas, nulla agmina Turni:
<Verg. Aen. 12.598>	infelix pugnae iuvenem in certamine credit
<Verg. Aen. 12.599>	exstinctum et, subito mentem turbata dolore,
<Verg. Aen. 12.600>	se causam clamat crimenque caputque malorum,
<Verg. Aen. 12.601>	multaque per maestum demens effata furorem
<Verg. Aen. 12.602>	purpureos moritura manu discindit amictus
<Verg. Aen. 12.603>	et nodum informis leti trabe nectit ab alta. 
<Verg. Aen. 12.604>	Quam cladem miserae postquam accepere Latinae,
<Verg. Aen. 12.605>	filia prima manu flavos Lavinia crinis
<Verg. Aen. 12.606>	et roseas laniata genas, tum cetera circum
<Verg. Aen. 12.607>	turba furit: resonant late plangoribus aedes. 
<Verg. Aen. 12.608>	Hinc totam infelix volgatur fama per urbem. 
<Verg. Aen. 12.609>	Demittunt mentes; it scissa veste Latinus,
<Verg. Aen. 12.610>	coniugis attonitus fatis urbisque ruina,
<Verg. Aen. 12.611>	canitiem immundo perfusam pulvere turpans. 
<Verg. Aen. 12.612>	[Multaque se incusat, qui non acceperit ante
<Verg. Aen. 12.613>	Dardanium Aenean generumque adsciverit ultro.]
<Verg. Aen. 12.614>	Interea extremo bellator in aequore Turnus
<Verg. Aen. 12.615>	palantis sequitur paucos iam segnior atque
<Verg. Aen. 12.616>	iam minus atque minus successu laetus equorum
<Verg. Aen. 12.617>	attulit hunc illi caecis terroribus aura
<Verg. Aen. 12.618>	commixtum clamorem adrectasque impulit aures
<Verg. Aen. 12.619>	confusae sonus urbis et inlaetabile murmur. 
<Verg. Aen. 12.620>	“Ei mihi! Quid tanto turbantur moenia luctu? 
<Verg. Aen. 12.621>	Quisve ruit tantus diversa clamor ab urbe?”
<Verg. Aen. 12.622>	Sic ait adductisque amens subsistit habenis. 
<Verg. Aen. 12.623>	Atque huic, in faciem soror ut conversa Metisci
<Verg. Aen. 12.624>	aurigae currumque et equos et lora regebat,
<Verg. Aen. 12.625>	talibus occurrit dictis: “Hac, Turne, sequamur
<Verg. Aen. 12.626>	Troiugenas, qua prima viam victoria pandit;
<Verg. Aen. 12.627>	sunt alii, qui tecta manu defendere possint. 
<Verg. Aen. 12.628>	Ingruit Aeneas Italis et proelia miscet:
<Verg. Aen. 12.629>	et nos saeva manu mittamus funera Teucris. 
<Verg. Aen. 12.630>	Nec numero inferior pugnae nec honore recedes.”
<Verg. Aen. 12.631>	Turnus ad haec:
<Verg. Aen. 12.632>	“O soror, et dudum adgnovi, cum prima per artem
<Verg. Aen. 12.633>	foedera turbasti teque haec in bella dedisti,
<Verg. Aen. 12.634>	et nunc nequiquam fallis dea. Sed quis Olympo
<Verg. Aen. 12.635>	demissam tantos voluit te ferre labores? 
<Verg. Aen. 12.636>	An fratris miseri letum ut crudele videres? 
<Verg. Aen. 12.637>	Nam quid ago? Aut quae iam spondet Fortuna salutem? 
<Verg. Aen. 12.638>	Vidi oculos ante ipse meos me voce vocantem
<Verg. Aen. 12.639>	Murranum, quo non superat mihi carior alter,
<Verg. Aen. 12.640>	oppetere ingentem atque ingenti volnere victum. 
<Verg. Aen. 12.641>	Occidit infelix nostrum ne dedecus Ufens
<Verg. Aen. 12.642>	adspiceret; Teucri potiuntur corpore et armis. 
<Verg. Aen. 12.643>	Exscindine domos (id rebus defuit unum)
<Verg. Aen. 12.644>	perpetiar, dextra nec Drancis dicta refellam? 
<Verg. Aen. 12.645>	Terga dabo et Turnum fugientem haec terra videbit? 
<Verg. Aen. 12.646>	Usque adeone mori miserum est? Vos O mihi Manes
<Verg. Aen. 12.647>	este boni, quoniam superis aversa voluntas! 
<Verg. Aen. 12.648>	Sancta ad vos anima atque istius nescia culpae
<Verg. Aen. 12.649>	descendam, magnorum haud umquam indignus avorum. 
<Verg. Aen. 12.650>	Vix ea fatus erat: medios volat ecce per hostis
<Verg. Aen. 12.651>	vectus equo spumante Saces, adversa sagitta
<Verg. Aen. 12.652>	saucius ora, ruitque implorans nomine Turnum:
<Verg. Aen. 12.653>	“Turne, in te suprema salus: miserere tuorum. 
<Verg. Aen. 12.654>	Fulminat Aeneas armis summasque minatur
<Verg. Aen. 12.655>	deiecturum arces Italum exscidioque daturum;
<Verg. Aen. 12.656>	iamque faces ad tecta volant. In te ora Latini,
<Verg. Aen. 12.657>	in te oculos referunt; mussat rex ipse Latinus,
<Verg. Aen. 12.658>	quos generos vocet aut quae sese ad foedera flectat. 
<Verg. Aen. 12.659>	Praeterea regina, tui fidissima, dextra
<Verg. Aen. 12.660>	occidit ipsa sua lucemque exterrita fugit. 
<Verg. Aen. 12.661>	Soli pro portis Messapus et acer Atinas
<Verg. Aen. 12.662>	sustentant aciem. Circum hos utrimque phalanges
<Verg. Aen. 12.663>	stant densae, strictisque seges mucronibus horret
<Verg. Aen. 12.664>	ferrea: tu currum deserto in gramine versas.”
<Verg. Aen. 12.665>	Obstipuit varia confusus imagine rerum
<Verg. Aen. 12.666>	Turnus et obtutu tacito stetit. Aestuat ingens
<Verg. Aen. 12.667>	uno in corde pudor mixtoque insania luctu
<Verg. Aen. 12.668>	et furiis agitatus amor et conscia virtus. 
<Verg. Aen. 12.669>	Ut primum discussae umbrae et lux reddita menti,
<Verg. Aen. 12.670>	ardentis oculorum orbes ad moenia torsit
<Verg. Aen. 12.671>	turbidus eque rotis magnam respexit ad urbem. 
<Verg. Aen. 12.672>	Ecce autem flammis inter tabulata volutus
<Verg. Aen. 12.673>	ad caelum undabat vortex turrimque tenebat,
<Verg. Aen. 12.674>	turrim, compactis trabibus quam eduxerat ipse
<Verg. Aen. 12.675>	subdideratque rotas pontisque instraverat altos. 
<Verg. Aen. 12.676>	“Iam iam fata, soror, superant; absiste morari;
<Verg. Aen. 12.677>	quo deus et quo dura vocat Fortuna, sequamur. 
<Verg. Aen. 12.678>	Stat conferre manum Aeneae, stat quidquid acerbi est
<Verg. Aen. 12.679>	morte pati; neque me indecorem, germana, videbis
<Verg. Aen. 12.680>	amplius. Hunc, oro, sine me furere ante furorem.”
<Verg. Aen. 12.681>	Dixit et e curru saltum dedit ocius arvis
<Verg. Aen. 12.682>	perque hostis, per tela ruit maestamque sororem
<Verg. Aen. 12.683>	deserit ac rapido cursu media agmina rumpit. 
<Verg. Aen. 12.684>	Ac veluti montis saxum de vertice praeceps
<Verg. Aen. 12.685>	cum ruit avulsum vento, seu turbidus imber
<Verg. Aen. 12.686>	proluit aut annis solvit sublapsa vetustas;
<Verg. Aen. 12.687>	fertur in abruptum magno mons improbus actu
<Verg. Aen. 12.688>	exsultatque solo, silvas armenta virosque
<Verg. Aen. 12.689>	involvens secum: disiecta per agmina Turnus
<Verg. Aen. 12.690>	sic urbis ruit ad muros, ubi plurima fuso
<Verg. Aen. 12.691>	sanguine terra madet striduntque hastilibus aurae,
<Verg. Aen. 12.692>	significatque manu et magno simul incipit ore:
<Verg. Aen. 12.693>	“Parcite iam, Rutuli, et vos tela inhibete, Latini;
<Verg. Aen. 12.694>	quaecumque est Fortuna, mea est: me verius unum
<Verg. Aen. 12.695>	pro vobis foedus luere et decernere ferro.”
<Verg. Aen. 12.696>	Discessere omnes medii spatiumque dedere. 
<Verg. Aen. 12.697>	At pater Aeneas audito nomine Turni
<Verg. Aen. 12.698>	deserit et muros et summas deserit arces
<Verg. Aen. 12.699>	praecipitatque moras omnis, opera omnia rumpit,
<Verg. Aen. 12.700>	laetitia exsultans, horrendumque intonat armis;
<Verg. Aen. 12.701>	quantus Athos aut quantus Eryx aut ipse coruscis
<Verg. Aen. 12.702>	cum fremit ilicibus quantus gaudetque nivali
<Verg. Aen. 12.703>	vertice se attollens pater Appenninus ad auras. 
<Verg. Aen. 12.704>	Iam vero et Rutuli certatim et Troes et omnes
<Verg. Aen. 12.705>	convertere oculos Itali, quique alta tenebant
<Verg. Aen. 12.706>	moenia quique imos pulsabant ariete muros,
<Verg. Aen. 12.707>	armaque deposuere umeris. Stupet ipse Latinus
<Verg. Aen. 12.708>	ingentis, genitos diversis partibus orbis,
<Verg. Aen. 12.709>	inter se coiisse viros et cernere ferro. 
<Verg. Aen. 12.710>	Atque illi, ut vacuo patuerunt aequore campi,
<Verg. Aen. 12.711>	procursu rapido, coniectis eminus hastis,
<Verg. Aen. 12.712>	invadunt Martem clipeis atque aere sonoro. 
<Verg. Aen. 12.713>	Dat gemitum tellus; tum crebros ensibus ictus
<Verg. Aen. 12.714>	congeminant: fors et virtus miscentur in unum. 
<Verg. Aen. 12.715>	Ac velut ingenti Sila summove Taburno
<Verg. Aen. 12.716>	cum duo conversis inimica in proelia tauri
<Verg. Aen. 12.717>	frontibus incurrunt; pavidi cessere magistri,
<Verg. Aen. 12.718>	stat pecus omne metu mutum mussantque iuvencae,
<Verg. Aen. 12.719>	quis nemori imperitet, quem tota armenta sequantur;
<Verg. Aen. 12.720>	illi inter sese multa vi volnera miscent
<Verg. Aen. 12.721>	cornuaque obnixi infigunt et sanguine largo
<Verg. Aen. 12.722>	colla armosque lavant; gemitu nemus omne remugit:
<Verg. Aen. 12.723>	non alitur Tros Aeneas et Daunius heros
<Verg. Aen. 12.724>	concurrunt clipeis; ingens fragor aethera complet. 
<Verg. Aen. 12.725>	Iuppiter ipse duas aequato examine lances
<Verg. Aen. 12.726>	sustinet et fata imponit diversa duorum,
<Verg. Aen. 12.727>	quem damnet labor et quo vergat pondere letum;
<Verg. Aen. 12.728>	Emicat hic, impune putans, et corpore toto
<Verg. Aen. 12.729>	alte sublatum consurgit Turnus in ensem
<Verg. Aen. 12.730>	et ferit: exclamant Troes trepidique Latini,
<Verg. Aen. 12.731>	arrectaeque amborum acies. At perfidus ensis
<Verg. Aen. 12.732>	Frangitur in medioque ardentem deserit ictu . . .
<Verg. Aen. 12.733>	ni fuga subsidio subeat. Fugit ocior euro,
<Verg. Aen. 12.734>	ut capulum ignotum dextramque aspexit inermem. 
<Verg. Aen. 12.735>	Fama est praecipitem, cum prima in proelia iunctos
<Verg. Aen. 12.736>	conscendebat equos, patrio mucrone relicto,
<Verg. Aen. 12.737>	dum trepidat, ferrum aurigae rapuisse Metisci. 
<Verg. Aen. 12.738>	Idque diu, dum terga dabant palantia Teucri,
<Verg. Aen. 12.739>	suffecit: postquam arma dei ad Volcania ventumst,
<Verg. Aen. 12.740>	mortalis mucro glacies ceu futilis ictu
<Verg. Aen. 12.741>	dissiluit; fulva resplendent fragmina harena. 
<Verg. Aen. 12.742>	Ergo amens diversa fuga petit aequora Turnus
<Verg. Aen. 12.743>	et nunc huc, inde huc incertos implicat orbes
<Verg. Aen. 12.744>	undique enim densa Teucri inclusere corona,
<Verg. Aen. 12.745>	atque hinc vasta palus, hinc ardua moenia cingunt. 
<Verg. Aen. 12.746>	Nec minus Aeneas, quamquam tardata sagitta
<Verg. Aen. 12.747>	interdum genua impediunt cursumque recusant,
<Verg. Aen. 12.748>	insequitur trepidique pedem pede fervidus urget:
<Verg. Aen. 12.749>	inclusum veluti siquando flumine nanctus
<Verg. Aen. 12.750>	cervum aut puniceae saeptum formidine pinnae
<Verg. Aen. 12.751>	venator cursu canis et latratibus instat;
<Verg. Aen. 12.752>	ille autem, insidiis et ripa territus alta,
<Verg. Aen. 12.753>	mille fugit refugitque vias; at vividus Umber
<Verg. Aen. 12.754>	haeret hians, iam iamque tenet similisque tenenti
<Verg. Aen. 12.755>	increpuit malis morsuque elusus inani est. 
<Verg. Aen. 12.756>	Tum vero exoritur clamor, ripaeque lacusque
<Verg. Aen. 12.757>	responsant circa et caelum tonat omne tumultu. 
<Verg. Aen. 12.758>	Ille simul fugiens Rutulos simul increpat omnis,
<Verg. Aen. 12.759>	nomine quemque vocans, notumque efflagitat ensem. 
<Verg. Aen. 12.760>	Aeneas mortem contra praesensque minatur
<Verg. Aen. 12.761>	exitium, si quisquam adeat, terretque trementis
<Verg. Aen. 12.762>	excisurum urbem minitans et saucius instat. 
<Verg. Aen. 12.763>	Quinque orbis explent cursu totidemque retexunt
<Verg. Aen. 12.764>	huc illuc; neque enim levia aut ludicra petuntur
<Verg. Aen. 12.765>	praemia, sed Turni de vita et sanguine certant. 
<Verg. Aen. 12.766>	Forte sacer Fauno foliis oleaster amaris
<Verg. Aen. 12.767>	hic steterat, nautis olim venerabile lignum,
<Verg. Aen. 12.768>	servati ex undis ubi figere dona solebant
<Verg. Aen. 12.769>	Laurenti divo et votas suspendere vestes,
<Verg. Aen. 12.770>	sed stirpem Teucri nullo discrimine sacrum
<Verg. Aen. 12.771>	sustulerant, puro ut possent concurrere campo. 
<Verg. Aen. 12.772>	Hic hasta Aeneae stabat, huc impetus illam
<Verg. Aen. 12.773>	detulerat fixam et lenta in radice tenebat. 
<Verg. Aen. 12.774>	Incubuit voluitque manu convellere ferrum
<Verg. Aen. 12.775>	Dardanides teloque sequi, quem prendere cursu
<Verg. Aen. 12.776>	non poterat. Tum vero amens formidine Turnus
<Verg. Aen. 12.777>	“Faune, precor, miserere,” inquit, “tuque optima ferrum
<Verg. Aen. 12.778>	terra tene, colui vestros si semper honores,
<Verg. Aen. 12.779>	quos contra Aeneadae bello fecere profanos.”
<Verg. Aen. 12.780>	Dixit opemque dei non cassa in vota vocavit. 
<Verg. Aen. 12.781>	Namque diu luctans lentoque in stirpe moratus
<Verg. Aen. 12.782>	viribus haud ullis valuit discludere morsus
<Verg. Aen. 12.783>	roboris Aeneas. Dum nititur acer et instat,
<Verg. Aen. 12.784>	rursus in aurigae faciem mutata Metisci
<Verg. Aen. 12.785>	procurrit fratrique ensem dea Daunia reddit. 
<Verg. Aen. 12.786>	Quod Venus audaci nymphae indignata licere
<Verg. Aen. 12.787>	adcessit telumque alta ab radice revellit. 
<Verg. Aen. 12.788>	Olli sublimes armis animisque refecti,
<Verg. Aen. 12.789>	hic gladio fidens, hic acer et arduus hasta,
<Verg. Aen. 12.790>	adsistunt contra certamina Martis anheli. 
<Verg. Aen. 12.791>	Iunonem interea rex omnipotentis Olympi
<Verg. Aen. 12.792>	adloquitur fulva pugnas de nube tuentem:
<Verg. Aen. 12.793>	“Qua iam finis erit, coniunx? Quid denique restat? 
<Verg. Aen. 12.794>	Indigetem Aenean scis ipsa et scire fateris
<Verg. Aen. 12.795>	deberi caelo fatisque ad sidera tolli. 
<Verg. Aen. 12.796>	Quid struis, aut qua spe gelidis in nubibus haeres? 
<Verg. Aen. 12.797>	Mortalin decuit violari volnere divom,
<Verg. Aen. 12.798>	aut ensem (quid enim sine te Iuturna valeret?)
<Verg. Aen. 12.799>	ereptum reddi Turno et vim crescere victis? 
<Verg. Aen. 12.800>	Desine iam tandem precibusque inflectere nostris,
<Verg. Aen. 12.801>	[ni te tantus edit tacitam dolor et mihi curae
<Verg. Aen. 12.802>	saepe tuo dulci tristes ex ore recursent,]
<Verg. Aen. 12.803>	ventum ad supremum est. Terris agitare vel undis
<Verg. Aen. 12.804>	Troianos potuisti, infandum adcendere bellum,
<Verg. Aen. 12.805>	deformare domum et luctu miscere hymenaeos:
<Verg. Aen. 12.806>	ulterius temptare veto.” Sic Iuppiter orsus;
<Verg. Aen. 12.807>	sic dea submisso contra Saturnia voltu:
<Verg. Aen. 12.808>	“Ista quidem quia nota mihi tua, magne, voluntas,
<Verg. Aen. 12.809>	Iuppiter, et Turnum et terras invita reliqui;
<Verg. Aen. 12.810>	nec tu me aeria solam nunc sede videres
<Verg. Aen. 12.811>	digna indigna pati, sed flammis cincta sub ipsa
<Verg. Aen. 12.812>	starem acie traheremque inimica in proelia Teucros. 
<Verg. Aen. 12.813>	Iuturnam misero, fateor, succurrere fratri
<Verg. Aen. 12.814>	suasi et pro vita maiora audere probavi,
<Verg. Aen. 12.815>	non ut tela tamen, non ut contenderet arcum:
<Verg. Aen. 12.816>	adiuro Stygii caput implacabile fontis,
<Verg. Aen. 12.817>	una superstitio superis quae reddita divis. 
<Verg. Aen. 12.818>	Et nunc cedo equidem pugnasque exosa relinquo. 
<Verg. Aen. 12.819>	Illud te, nulla fati quod lege tenetur,
<Verg. Aen. 12.820>	pro Latio obtestor, pro maiestate tuorum:
<Verg. Aen. 12.821>	cum iam conubis pacem felicibus, esto,
<Verg. Aen. 12.822>	component, cum iam leges et foedera iungent,
<Verg. Aen. 12.823>	ne vetus indigenas nomen mutare Latinos
<Verg. Aen. 12.824>	neu Troas fieri iubeas Teucrosque vocari
<Verg. Aen. 12.825>	aut vocem mutare viros aut vertere vestem. 
<Verg. Aen. 12.826>	Sit Latium, sint Albani per saecula reges,
<Verg. Aen. 12.827>	sit Romana potens Itala virtute propago:
<Verg. Aen. 12.828>	occidit, occideritque sinas cum nomine Troia.”
<Verg. Aen. 12.829>	Olli subridens hominum rerumque repertor
<Verg. Aen. 12.830>	“Es germana Iovis Saturnique altera proles:
<Verg. Aen. 12.831>	irarum tantos volvis sub pectore fluctus. 
<Verg. Aen. 12.832>	Verum age et inceptum frustra submitte furorem
<Verg. Aen. 12.833>	do quod vis, et me victusque volensque remitto. 
<Verg. Aen. 12.834>	Sermonem Ausonii patrium moresque tenebunt,
<Verg. Aen. 12.835>	utque est nomen erit; commixti corpore tantum
<Verg. Aen. 12.836>	subsident Teucri. Morem ritusque sacrorum
<Verg. Aen. 12.837>	adiciam faciamque omnis uno ore Latinos. 
<Verg. Aen. 12.838>	Hinc genus Ausonio mixtum quod sanguine surget,
<Verg. Aen. 12.839>	supra homines, supra ire deos pietate videbis,
<Verg. Aen. 12.840>	nec gens ulla tuos aeque celebrabit honores.”
<Verg. Aen. 12.841>	Adnuit his Iuno et mentem laetata retorsit. 
<Verg. Aen. 12.842>	Interea excedit caelo nubemque relinquit. 
<Verg. Aen. 12.843>	His actis aliud genitor secum ipse volutat
<Verg. Aen. 12.844>	Iuturnamque parat fratris dimittere ab armis. 
<Verg. Aen. 12.845>	Dicuntur geminae pestes cognomine Dirae,
<Verg. Aen. 12.846>	quas et Tartaream Nox intempesta Megaeram
<Verg. Aen. 12.847>	uno eodemque tulit partu paribusque revinxit
<Verg. Aen. 12.848>	serpentum spiris ventosasque addidit alas. 
<Verg. Aen. 12.849>	Hae Iovis ad solium saevique in limine regis
<Verg. Aen. 12.850>	adparent acuuntque metum mortalibus aegris,
<Verg. Aen. 12.851>	siquando letum horrificum morbosque deum rex
<Verg. Aen. 12.852>	molitur meritas aut bello territat urbes. 
<Verg. Aen. 12.853>	Harum unam celerem demisit ab aethere summo
<Verg. Aen. 12.854>	Iuppiter inque omen Iuturnae occurrere iussit. 
<Verg. Aen. 12.855>	Illa volat celerique ad terram turbine fertur. 
<Verg. Aen. 12.856>	Non secus ac nervo per nubem impulsa sagitta,
<Verg. Aen. 12.857>	armatam saevi Parthus quam felle veneni,
<Verg. Aen. 12.858>	Parthus sive Cydon, telum immedicabile, torsit,
<Verg. Aen. 12.859>	stridens et celeris incognita transilit umbras:
<Verg. Aen. 12.860>	talis se sata Nocte tulit terrasque petivit. 
<Verg. Aen. 12.861>	Postquam acies videt Iliacas atque agmina Turni,
<Verg. Aen. 12.862>	alitis in parvae subitam conlecta figuram,
<Verg. Aen. 12.863>	quae quondam in bustis aut culminibus desertis
<Verg. Aen. 12.864>	nocte sedens serum canit importuna per umbras,
<Verg. Aen. 12.865>	hanc versa in faciem Turni se pestis ob ora
<Verg. Aen. 12.866>	fertque refertque sonans clipeumque everberat alis. 
<Verg. Aen. 12.867>	Olli membra novus solvit formidine torpor,
<Verg. Aen. 12.868>	adrectaeque horrore comae, et vox faucibus haesit. 
<Verg. Aen. 12.869>	At procul ut Dirae stridorem adgnovit et alas,
<Verg. Aen. 12.870>	infelix crinis scindit Iuturna solutos,
<Verg. Aen. 12.871>	unguibus ora soror foedans et pectora pugnis:
<Verg. Aen. 12.872>	“Quid nunc te tua, Turne, potest germana iuvare? 
<Verg. Aen. 12.873>	Aut quid iam durae superat mihi? Qua tibi lucem
<Verg. Aen. 12.874>	arte morer? Talin possum me opponere monstro? 
<Verg. Aen. 12.875>	Iam iam linquo acies. Ne me terrete timentem,
<Verg. Aen. 12.876>	obscenae volucres: alarum verbera nosco
<Verg. Aen. 12.877>	letalemque sonum, nec fallunt iussa superba
<Verg. Aen. 12.878>	magnanimi Iovis. Haec pro virginitate reponit? 
<Verg. Aen. 12.879>	Quo vitam dedit aeternam? Cur mortis ademptast
<Verg. Aen. 12.880>	condicio? Possem tantos finire dolores
<Verg. Aen. 12.881>	nunc certe et misero fratri comes ire per umbras! 
<Verg. Aen. 12.882>	Immortalis ego? Aut quicquam mihi dulce meorum
<Verg. Aen. 12.883>	te sine, frater, erit? O quae satis ima dehiscet
<Verg. Aen. 12.884>	terra mihi Manisque deam demittet ad imos?”
<Verg. Aen. 12.885>	Tantum effata caput glauco contexit amictu
<Verg. Aen. 12.886>	multa gemens et se fluvio dea condidit alto. 
<Verg. Aen. 12.887>	Aeneas instat contra telumque coruscat
<Verg. Aen. 12.888>	ingens arboreum et saevo sic pectore fatur:
<Verg. Aen. 12.889>	“Quae nunc deinde mora est? Aut quid iam, Turne, retractas? 
<Verg. Aen. 12.890>	Non cursu, saevis certandum est comminus armis. 
<Verg. Aen. 12.891>	Verte omnis tete in facies et contrahe quidquid
<Verg. Aen. 12.892>	sive animis sive arte vales; opta ardua pennis
<Verg. Aen. 12.893>	astra sequi clausumve cava te condere terra.”
<Verg. Aen. 12.894>	Ille caput quassans ” Non me tua fervida terrent
<Verg. Aen. 12.895>	dicta, ferox: di me terrent et Iuppiter hostis.”
<Verg. Aen. 12.896>	Nec plura effatus saxum circumspicit ingens,
<Verg. Aen. 12.897>	saxum antiquum ingens, campo quod forte iacebat,
<Verg. Aen. 12.898>	limes agro positus, litem ut discerneret arvis. 
<Verg. Aen. 12.899>	Vix illud lecti bis sex cervice subirent,
<Verg. Aen. 12.900>	qualia nunc hominum producit corpora tellus:
<Verg. Aen. 12.901>	ille manu raptum trepida torquebat in hostem
<Verg. Aen. 12.902>	altior insurgens et cursu concitus heros. 
<Verg. Aen. 12.903>	Sed neque currentem se nec cognoscit euntem
<Verg. Aen. 12.904>	tollentemve manus saxumve immane moventem;
<Verg. Aen. 12.905>	genua labant, gelidus concrevit frigore sanguis. 
<Verg. Aen. 12.906>	Tum lapis ipse viri, vacuum per inane volutus,
<Verg. Aen. 12.907>	nec spatium evasit totum neque pertulit ictum. 
<Verg. Aen. 12.908>	Ac velut in somnis, oculos ubi languida pressit
<Verg. Aen. 12.909>	nocte quies, nequiquam avidos extendere cursus
<Verg. Aen. 12.910>	velle videmur et in mediis conatibus aegri
<Verg. Aen. 12.911>	succidimus, non lingua valet, non corpore notae
<Verg. Aen. 12.912>	sufficiunt vires, nec vox aut verba sequuntur:
<Verg. Aen. 12.913>	sic Turno, quacumque viam virtute petivit,
<Verg. Aen. 12.914>	successum dea dira negat. Tum pectore sensus
<Verg. Aen. 12.915>	vertuntur varii. Rutulos aspectat et urbem
<Verg. Aen. 12.916>	cunctaturque metu letumque instare tremescit;
<Verg. Aen. 12.917>	nec quo se eripiat, nec qua vi tendat in hostem,
<Verg. Aen. 12.918>	nec currus usquam videt aurigamve sororem. 
<Verg. Aen. 12.919>	Cunctanti telum Aeneas fatale coruscat,
<Verg. Aen. 12.920>	sortitus fortunam oculis, et corpore toto
<Verg. Aen. 12.921>	eminus intorquet. Murali concita numquam
<Verg. Aen. 12.922>	tormento sic saxa fremunt, nec fulmine tanti
<Verg. Aen. 12.923>	dissultant crepitus. Volat atri turbinis instar
<Verg. Aen. 12.924>	exitium dirum hasta ferens orasque recludit
<Verg. Aen. 12.925>	loricae et clipei extremos septemplicis orbes. 
<Verg. Aen. 12.926>	Per medium stridens transit femur. Incidit ictus
<Verg. Aen. 12.927>	ingens ad terram duplicato poplite Turnus. 
<Verg. Aen. 12.928>	Consurgunt gemitu Rutuli, totusque remugit
<Verg. Aen. 12.929>	mons circum, et vocem late nemora alta remittunt
<Verg. Aen. 12.930>	Ille humilis supplexque oculos, dextramque precantem
<Verg. Aen. 12.931>	protendens, “Equidem merui nec deprecor,” inquit:
<Verg. Aen. 12.932>	“utere sorte tua. Miseri te siqua parentis
<Verg. Aen. 12.933>	tangere cura potest, oro (fuit et tibi talis
<Verg. Aen. 12.934>	Anchises genitor), Dauni miserere senectae
<Verg. Aen. 12.935>	et me seu corpus spoliatum lumine mavis
<Verg. Aen. 12.936>	redde meis. Vicisti, et victum tendere palmas
<Verg. Aen. 12.937>	Ausonii videre; tua est Lavinia coniunx:
<Verg. Aen. 12.938>	ulterius ne tende odiis.” Stetit acer in armis
<Verg. Aen. 12.939>	Aeneas, volvens oculos, dextramque repressit;
<Verg. Aen. 12.940>	et iam iamque magis cunctantem flectere sermo
<Verg. Aen. 12.941>	coeperat, infelix umero cum apparuit alto
<Verg. Aen. 12.942>	balteus et notis fulserunt cingula bullis
<Verg. Aen. 12.943>	Pallantis pueri, victum quem volnere Turnus
<Verg. Aen. 12.944>	straverat atque umeris inimicum insigne gerebat. 
<Verg. Aen. 12.945>	Ille, oculis postquam saevi monimenta doloris
<Verg. Aen. 12.946>	exuviasque hausit, furiis accensus et ira
<Verg. Aen. 12.947>	terribilis, “Tune hinc spoliis indute meorum
<Verg. Aen. 12.948>	eripiare mihi? Pallas te hoc volnere, Pallas
<Verg. Aen. 12.949>	immolat et poenam scelerato ex sanguine sumit,”
<Verg. Aen. 12.950>	hoc dicens ferrum adverso sub pectore condit
<Verg. Aen. 12.951>	fervidus. Ast illi solvuntur frigore membra
<Verg. Aen. 12.952>	vitaque cum gemitu fugit indignata sub umbras.